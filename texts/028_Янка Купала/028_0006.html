<div class="container">
<div class="book-utils">
<div id="qrcode"></div>
<a href="/Janka_Kupala/Tutejsyja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD MaxChapterLevel: 1 -->
<!-- HEADER_FIELD SectionAuthor: П'есы -->
<!-- HEADER_FIELD SectionsTheme: Драматургія -->
<!-- HEADER_FIELD Source: http://libelli.narod.ru/kupala/tut.html -->
<!-- HEADER_FIELD Title: Тутэйшыя -->
<!-- HEADER_FIELD Title2: Трагічна-смяшлівыя сцэны ў 4-х дзеях -->
<!-- HEADER_FIELD Uploaded: 2017-11-20T12:00:00Z -->
<h2><a href="http://knihi.com/Janka_Kupala/">Янка Купала</a></h2>
<h2>Тутэйшыя</h2>
<h2 class="title2">Трагічна-смяшлівыя сцэны ў 4-х дзеях</h2>
<div style="height: 3rem"></div>
<!-- TOC_BEGIN -->
<a href="#chapter1">АСОБЫ</a><br/>
<a href="#chapter2">ДЗЕЯ ПЕРШАЯ</a><br/>
<a href="#chapter23">ДЗЕЯ ДРУГАЯ</a><br/>
<a href="#chapter37">ДЗЕЯ ТРЭЦЯЯ</a><br/>
<a href="#chapter50">ДЗЕЯ ЧАЦВЁРТАЯ</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>АСОБЫ</h3>
<p>МІКІТА ЗНОСАК (НІКІЦІЙ ЗНОСІЛОВ) — калежскі рэгістратар, 25—28 г., у першых трох дзеях барада выгалена, у 4-й крыху барадаты.</p>
<p>ГАНУЛЯ ЗНОШЧЫХА — яго маці, у вольны час робіць панчоху.</p>
<p>ЯНКА ЗДОЛЬНІК — настаўнік, 25—28 г.</p>
<p>ЛЯВОН ГАРОШКА — паважаны селянін, заўсёды з люлькай, агонь да яе крэсіць крэсівам.</p>
<p>АЛЕНКА — яго дачка, 17—19 г., крыху жвавая і вясёлая дзяўчына, адзяецца чысценька і скромна.</p>
<p>НАСТА ПАБЯГУНСКАЯ — дзяўчына няведамых заняткаў, 23—25 г.; стараецца адзявацца з шыкам, але без густу.</p>
<p>ГЭНРЫХ МОТАВІЧ СПІЧЫНІ — Мікітавы настаўнік, сярэдняга веку, бараду і вусы голіць.</p>
<p>УСХОДНІ ВУЧОНЫ — носіць велікарускую вопратку — «падзёўку», «касаваротку» і доўгія боты, барада калматая.</p>
<p>ЗАХОДНІ ВУЧОНЫ — носіць польскі строй — кунтуш і «конфэдэратку», барада голеная, вусы завесістыя.</p>
<p>ДАМА. ПОП. СПРАЎНІК. ПАН. НЕМЕЦ.</p>
<p>ЧЫРВОНААРМЕЕЦ, НАЧАЛЬНІК ПАТРУЛЯ, АБАРВАНЕЦ — у адной асобе.</p>
<p>НЕМЕЦ, ДВУХ ПАТРУЛЬНЫХ, ГРАМАДЗЯНЕ, ГРАМАДЗЯНКІ і інш.</p>
<p> </p>
<p class="THEATRE-COMMENT">Усё дзеецца ў Менску. 1-я дзея адбываецца ў лютым 1918 г., 2-я — у снежні 1918 г., 3-я — у ліпені 1919 г., 4-я — у чэрвені 1920 г. 1, 3 і 4-я дзеі адбываюцца ў Мікітавай хаце, 2-я дзея — на Катэдральным пляцы, называным мянчанамі «Брахалка».</p>
<p> </p>
<h3><a id="chapter2"></a>ДЗЕЯ ПЕРШАЯ</h3>
<p class="THEATRE-COMMENT">Час вячэрні. Даволі абшырны пакой, беднаваты, па-дробнамяшчанску абстаўлены. 3 правага боку — бліжэй да рампы — адны дзверы, з левага — двое. Напроць два вакны на вуліцу. Справа ў належным месцы стол, у іншых мясцох — пара малых столікаў, на адным з іх грамафон, крэслы венскія і мяккія плюшавыя. У кутку злева вялікае люстра <i>(трумо)</i>. На сценах у рамах колькі тандэтных абразоў — партрэтаў высокапастаўленых асоб, балалайка, пажарніцкая куртка і каска.</p>
<p> </p>
<h4><a id="chapter3"></a>З'ява I</h4>
<p class="THEATRE-COMMENT">Гануля, Янка.</p>
<p><span class="ROLE">ГАНУЛЯ</span> <i>(сядзіць і робіць панчоху; чуваць стук у дзверы з левага боку, што далей ад рампы)</i>. Калі ласка! Заходзьце!</p>
<p><span class="ROLE">ЯНКА</span> <i>(уваходзіць)</i>. Выбачайце, цётачка, што так часта назаляюся вам, але, бачыце, неяк моташна зрабілася аднаму сядзець, дык вось і прыйшоў да вас у госці.</p>
<p><span class="ROLE">ГАНУЛЯ.</span> Ды што за цэрамоніі! Можаце гасціць у мяне хоць кожны дзень ад рання да вечара — мне самой весялей, бо хоць вы ў нас нядаўна закватаравалі, а ўжо лічу вас як свайго чалавека. Толькі не стукайце там па-панску ў дзверы, а проста ўваходзьце, і ўсё тут.</p>
<p><span class="ROLE">ЯНКА.</span> Дзякую вам за шчырасць і ласку, хоць і сам не ведаю, чым я на ўсё гэта заслужыў. <i>(Паўза.)</i> Дзе ж гэта гаспадар ваш малады?</p>
<p><span class="ROLE">ГАНУЛЯ.</span> Паляцеў у горад таго-сяго купіць. Сягоння імяніны яго, дык мо той ці сёй здарыцца ў хату.</p>
<p><span class="ROLE">ЯНКА.</span> Шкада, што я раней аб гэтым не ведаў. То ж належала і аб падарунку якім падумаць.</p>
<p><span class="ROLE">ГАНУЛЯ.</span> Э, мой сынок! Не тыя цяпер часы на падарункі. Гэтая вайна ды бязладдзе, ці, як там кажуць, рэвалюцыя, пахавалі тыя хвіліны, калі людзі маглі думаць і аб падарунках.</p>
<p><span class="ROLE">ЯНКА.</span> А во, сын ваш не забыўся, аднак, аб імянінах?</p>
<p><span class="ROLE">ГАНУЛЯ.</span> Не забыўся, бо малады яшчэ і ў галаве пуста. Падумайце, скасавалі чыноўніцтва, застаўся без службы, і хоць бы што, ні на грош таей сталасці. Адно маракуе ўсё аб тым, як гэта ізноў вернуцца нейкія там яго рангі і клясы і ўсялякае дабро само пасыпецца з неба.</p>
<p><span class="ROLE">ЯНКА.</span> А што ж ён, па-вашаму, павінен рабіць у гэтае чыноўніцкае безрабоцце?</p>
<p><span class="ROLE">ГАНУЛЯ.</span> Што? Хоць бы ўзяў, як іншыя, ды падвучыўся боты шыць або хоць латаць. Ну латаў бы, і капейка жывая была б у хаце, а так... <i>(Махнула рукамі.)</i></p>
<p><span class="ROLE">ЯНКА.</span> Трудна такому далікатнаму панічу за гэтакую чорную работу ўзяцца.</p>
<p><span class="ROLE">ГАНУЛЯ.</span> Які там ён далікатны! Я сама з ягоным бацькам — людзі вясковыя. Мой нябожчык гаспадар жыў пры бацькох на маленькім надзеле. Адзін яшчэ сяк-так мясціўся ў сям'і, а як жаніўся, дык і не хапіла абаім месца. Тады мы ўзялі і пайшлі сюды ў Менск шукаць службы. Спачатку было вельмі цяжка, а пасля нічога сабе. Я мыла людзям бялізну, а ён прыстроіўся ў акружным судзе: быў там пры вешалках і кур'ерам. А вядома, у судзе: народу ўсялякага прыходзіць шмат, ды пакуль там хто дойдзе да вышэйшага начальства, пачынаць мусіў спярша ад ніжэйшага. Гэткім ладам недастачы вялікай не цярпелі ды нават хлопца свайго праз усялякія там навукі да чыноўніцтва давялі. Пасля мой памёр, вечны яму пакой, а я засталася адна са сваім Мікіткам. Так што, як бачыце, ніякай далікатнасці нямашака.</p>
<p><span class="ROLE">ЯНКА.</span> А я спачатку меркаваў іначай. Бо дзе ж там! Ён гэтак заўсёды хоча сябе паказаць, як бы сам губарнатар.</p>
<p><span class="ROLE">ГАНУЛЯ.</span> Гэта, мабыць, ён наглядзеўся, бо служыў у губарнатарскай канцэлярыі за нейкага там рэгістратара.</p>
<p><span class="ROLE">ЯНКА.</span> Ах, вось яно што! Але гэта не бяда. Калі ён выйшаў родам з сялян, то ніякай працы не павінен чурацца, асабліва павінна яго пацягнуць туды, адкуль прыйшоў, — на вёску, дзе столькі поля някратанага ляжыць. I мне здаецца, што яго туды пацягне.</p>
<p><span class="ROLE">ГАНУЛЯ.</span> Не цягне яго і туды, мой саколік, ой, не цягне! Стары згарусціў быў лішнюю сотню, маніўся кусочак зямлі з хатай купіць, але не ўспеў. А яму, свайму Мікітку, што я наталкавалася, каб з'ісціў бацькаву думку, — не паслухаў. Цяпер ні зямелькі з хатай, ні грошай... А мне ўжо старасць на носе. Як падумаю, што бяда зноў прыцісне, што зноў прыйдзецца людзям бялізну мыць, дык аж рукі вянуць ад нейкага жалю горкага.</p>
<p><span class="ROLE">ЯНКА.</span> Э, цётачка! Не так ужо дрэнна, як вам здаецца. Устаткуецца ваш Мікітка з часам і пойдзе па розум да галавы. А цяпер ён жа яшчэ малады ў вас.</p>
<p><span class="ROLE">ГАНУЛЯ.</span> Ды, разумеецца, малады, яшчэ зусім малады! Яно ж і наракаць на яго роднай маці гэтак не выпадае, але падчас, як прыйдзе нешта нейкае, дык і гаворыш, і гаворыш; спачатку палягчэе на сэрцы, а пасля і шкадуеш. Ён жа маё родненькае дзіцё, ды адзін, як той васілёк у жыце.</p>
<p><span class="ROLE">Янка</span> (<span class="TC">набок</span>). О, гэтакіх адных у нас многа, толькі ж яны не васількі, а праклятае зелле на нашай беднай зямлі! (<i>Ходзіць па пакоі.</i>)</p>
<p> </p>
<h4><a id="chapter4"></a>З'ява ІІ</h4>
<p class="THEATRE-COMMENT">Гануля, Янка, Мікіта.</p>
<p><span class="ROLE">МІКІТА</span> (<i>уваходзіць з пакупкамі</i>). О, меджду протчым, і профэсар у нас! Здрасціце!</p>
<p><span class="ROLE">ЯНКА.</span> Майму кватэрнаму гаспадару нізка кланяюся! Апрача гэтага пазвольце, пане рэгістратар, павіншаваць вас з імянінамі! Жычу вам надзець шліфы калежскага асэсара.</p>
<p><span class="ROLE">МІКІТА.</span> Дзякую, меджду протчым, дзякую! Шчыра мяне цешыць, што вы аб гэтым не забыліся. Жадаю, каб і праз год мы ў гэтай кватэры віншаваліся.</p>
<p><span class="ROLE">ЯНКА.</span> Аб гэтым трудна загадзя варажыць, бо я ўскорасці зусім выязджаю з Менску на вёску.</p>
<p><span class="ROLE">ГАНУЛЯ.</span> Як жа гэта, пане настаўнік? Мы ўжо да вас так прывыклі, што мне здавалася, ніколі не разлучымся.</p>
<p><span class="ROLE">ЯНКА.</span> Там, на вёсцы, я патрэбней, чымся тут, а да таго — не люблю я гораду: вельмі ўжо ў ім цяжкае паветра.</p>
<p><span class="ROLE">МІКІТА</span> (<i>да Ганулі</i>). Меджду протчым, мамаша, прышыкуйце закуску, бо незадоўга і госці збяруцца. (<i>Стаўляе набок пляшку.</i>)</p>
<p><span class="ROLE">ЯНКА.</span> Эгэ! I пляшку бачу. А кажуць, што няможна дастаць.</p>
<p><span class="ROLE">МІКІТА.</span> Усё можна, толькі асцярожна.</p>
<p>Гануля збірае пакупкі.</p>
<p>Вось тут селядцы, во цыбуля да іх, а вот сала, а тут... меджду протчым — кілечкі... пальцы госцікі абліжуць.</p>
<p class="THEATRE-COMMENT">Гануля з пакупкамі выходзіць.</p>
<p> </p>
<h4><a id="chapter5"></a>З'ява III</h4>
<p class="THEATRE-COMMENT">Янка, Мікіта.</p>
<p><span class="ROLE">ЯНКА.</span> Гучны, як уважаю, баль у вас будзе.</p>
<p><span class="ROLE">МІКІТА.</span> О, так! У нашым чыноўніцкім становішчы іначай няможна. Як чуць што зблышыў, дык і пачнуцца ўсялякія суды ды перасуды: адзін будзе казаць, што па службе атрымаў паніжэнне, другі — што ў карты прагуляўся, а трэці — што скнэра, а гэта — найгорш, і так пайшла пісаць губэрня — не адцярэбішся. Становішча, меджду протчым, пане мой, абавязвае.</p>
<p><span class="ROLE">ЯНКА.</span> А вы плюнулі б на тое, хто што кажа, ды жылі сваім адумам. Прытым якое тут чорта чыноўніцкае становішча, калі яно ўжо не стаіць, а ляжыць, ды як яшчэ ляжыць — як трухлявая калода!</p>
<p><span class="ROLE">МІКІТА.</span> Меджду протчым, гэта яно ляжыць так сабе — да часу, а потым зварухнецца і падымецца.</p>
<p><span class="ROLE">ЯНКА.</span> Чакай, бабка, Пятра!.. Пакуль ваша гэта становішча ўстане, то вас саміх чэрві паточаць. Ды скажэце, калі ласка, каму і нашто патрэбна гэта ваша з мёртвых паўстанне? Ды каму, якую тут карысць вы прыносілі, як яшчэ стаялі?</p>
<p><span class="ROLE">МІКІТА.</span> Мы цвёрда стаялі на варце святога расійскага самаўладзтва і баранілі тутэйшую рускую народнасць ад «інародчаскага засілля». Во яно што, меджду протчым!</p>
<p><span class="ROLE">ЯНКА.</span> Няма чаго казаць — баранілі! У лапці абувалі, з торбамі пушчалі ды ў сібірскія катаргі вывозілі. Гэта называецца — баранілі!</p>
<p><span class="ROLE">МІКІТА.</span> А што вы, наваспечаныя рэспубліканцы, хэ-хэ-хэ! беларусы ці як там... што вы маніцёся бараніць, бо дагэтуль, меджду протчым, вы яшчэ нічога не ўбаранілі!</p>
<p><span class="ROLE">ЯНКА.</span> Мы баронім саміх сябе ад вашай навалы.</p>
<p><span class="ROLE">МІКІТА.</span> А, меджду протчым, нічога не выходзіць: вашы сходкі ці там з'езды раскідаюцца, а саміх на казённы хлеб садзяць. Хэ-хэ-хэ! раскідаюць — во, і ўсё тут.</p>
<p><span class="ROLE">ЯНКА.</span> Але, раскідаюць, але! Толькі ж думак нашых і сам люцыпар не раскідае — бо мы служым вялікай ідэі вызвалення.</p>
<p><span class="ROLE">МІКІТА.</span> Усё гэта глупства. Меджду протчым, ідэя — вельмі скупая пані: ні шэлега сваім слугам не плаціць — хоча, каб на яе ўсе дарма працавалі. А ў мяне, хэ-хэ-хэ! пане профэсар, душа рэальная: хто мне лепей плаціць, таму і служу і кіхаць хачу на ўсякія ідэі. Мая лінія жыцця вельмі простая.</p>
<p><span class="ROLE">ЯНКА.</span> Памыляецеся, пане рэгістратар. Ваша лінія не простая — а крывабокая, — цямняцкая ваша лінія і ўжо вядзе вас туды, адкуль не варочаюцца.</p>
<p><span class="ROLE">МІКІТА</span> (<i>стукаючы кулаком па стале</i>). Меджду протчым... меджду протчым... вы мяне абражаеце. Я не цямняк, пане... пане дырэктар беларускай басоты.</p>
<p><span class="ROLE">ЯНКА.</span> Выбачайце, я крыху пагарачыўся. (<i>Выходзіць у свой пакой.</i>)</p>
<p> </p>
<h4><a id="chapter6"></a>З'ява IV</h4>
<p class="THEATRE-COMMENT">Мікіта, Гануля.</p>
<p><span class="ROLE">ГАНУЛЯ</span> <i>(увайшоўшы пры апошніх словах Мікітавых)</i>. Ты ізноў з ім павадзіўся?</p>
<p><span class="ROLE">МІКІТА.</span> Меджду протчым, я з ім не вадзіўся, а толькі аб палітыцы паспрачаўся.</p>
<p><span class="ROLE">ГАНУЛЯ</span> <i>(накрывае стол)</i>. Гэтымі сваімі спрэчкамі людзям толькі кроў псуеш.</p>
<p><span class="ROLE">МІКІТА.</span> Псуюць і яны мне. Не магу ж я, меджду протчым, мамаша, набраць у губу вады і маўчаць, калі ён бэсціць мае жыццёвыя погляды. Меджду протчым, абавязак мой — паказаць гэтым новым завадзілам іхняе належнае месца. Хай знаюць, што і мы тое-сёе ў палітыцы кемім. Апрача таго, здаецца, што ад нашага кватаранта бальшавіцкім духам пахне, а мне ад гэтага паху ў носе круціць.</p>
<p><span class="ROLE">ГАНУЛЯ.</span> А калі бальшавік, дык што? Бальшавік таксама чалавек.</p>
<p><span class="ROLE">МІКІТА.</span> Можа, чалавек, а можа, і не, бо з нашымі рангамі і клясамі абходзіцца зусім не па-чалавецку. <i>(Пауза.)</i> Меджду протчым, мамаша, я папрашу вас... я гэтага хачу... 3-паміж іншых гасцей будуць у мяне сягоння: адна мадам, поп, спраўнік і пан. Вось, калі хто з іх звернецца да вас з якім словам, то вы старайцеся адказваць у нос і меней ужывайце простых выразаў. Калі з мадамай зойдзе гутарка, то не кажэце — панечка, а мадам-сіньёра, калі з папом, то — не бацюшка, а ацец духоўны, калі з спраўнікам, то — не пан спраўнік, а вашародзіе, а калі з панам, то — не проста пане, а — ясне пане грабя. Усё гэта тутэйшыя грата-пэрсоны, меджду протчым, людзі аднолькавага са мной светагляду і амаль што не аднолькавых рангаў, так што хачу я, каб яны ведалі, што і радня мая не ніжэй стаіць ад іхняй радні.</p>
<p><span class="ROLE">ГАНУЛЯ.</span> Ну і госці! Адкуль ты іх выкапаў? Яны ж уперад у нас не бывалі.</p>
<p><span class="ROLE">МІКІТА.</span> Не бывалі... не бывалі... Меджду протчым, уперад была іншая політычна-экономічная сытуацыя, пры якой не ўсюды яны маглі пабываць, а цяперака, як збольшага рангі і клясы абшліфаваліся, вось яны, гэтыя мае госці, і складаюць нам першым візыту.</p>
<p><span class="ROLE">ГАНУЛЯ.</span> А хай бы лепей не складалі, а то скачы перад імі немаведама як!</p>
<p><span class="ROLE">МІКІТА.</span> Вы толькі, меджду протчым, мамаша, адказвайце, як я вас вучыў, а ўсялякіх іншых цэрамоній буду я сам даглядаць. Ага, яшчэ адно: як будзеце вітацца, то адну нагу назад адцягвайце — рабеце рэвэранс. А важней за ўсё старайцеся як найгусцей у нос.</p>
<p><span class="ROLE">ГАНУЛЯ</span> <i>(махнуўшы рукой)</i>. У нос дык у нос!</p>
<p class="THEATRE-COMMENT">Уваходзіць ЯНКА.</p>
<p> </p>
<h4><a id="chapter7"></a>З'ява V</h4>
<p class="THEATRE-COMMENT">Мікіта, Гануля, Янка.</p>
<p><span class="ROLE">ЯНКА</span> (<i>увайшоўшы, да Ганулі</i>). Вось я ўспомніў, цётачка, адну сваю справу і мушу прасіць вашай у гэтым помачы. Надовечы я атрымаў ліст з вёскі ад сваёй быўшай вучаніцы, у якім піша яна, што з бацькамі сваімі прыедзе ка мне ў госці. А гэта можа здарыцца нават сягоння. Усё было б добра, але бяда ў тым, што яны тут не маюць нікога знаёмага, дык не будзе ім дзе...</p>
<p><span class="ROLE">ГАНУЛЯ. </span>…Пераначаваць. Ну, гэта не бяда! Можна будзе і ў нас. Ложкаў, праўда, лішніх няма, дык во тут на падлозе што-небудзь падмосцім, і пераспяць ноч.</p>
<p><span class="ROLE">МІКІТА.</span> Яно так, меджду протчым, але ў мяне сягоння важныя госці будуць, дык, можа, вашым гасцём гэта будзе не па нутру?</p>
<p><span class="ROLE">Янка.</span> Я пастараюся, каб яны вам і вашым важным гасцём не заміналі.</p>
<p> </p>
<h4><a id="chapter8"></a>З'ява VI</h4>
<p class="THEATRE-COMMENT">Мікіта, Гануля, Янка, Наста.</p>
<p><span class="ROLE">НАСТА</span> <i>(высоўваючы галаву з правых дзвярэй)</i>. Ці можна?</p>
<p><span class="ROLE">МІКІТА.</span> Калі ласка! Меджду протчым, просім, просім!</p>
<p><span class="ROLE">НАСТА</span> <i>(уваходзіць)</i>. Добры вечар! Як жывы-здаровы?</p>
<p><span class="ROLE">МІКІТА.</span> Дазвольце пазнаёміць: мамзэль Наста Пабягунская — настаўнік Янка Здольнік, меджду протчым, гэта той... хэ-хэ-хэ!.. беларус, аб якім я ўжо вам успамінаў... хэ-хэ-хэ! Не ўлюбецеся толькі.</p>
<p><span class="ROLE">НАСТА</span> <i>(да Янкі)</i>. Вельмі цікава з вамі пазнаёміцца! Нам такіх як найболей патрэбна.</p>
<p><span class="ROLE">ЯНКА.</span> Дзякую за гонар! <i>(Набок.)</i> А для нас і не цікава і не патрэбна такое знаёмства.</p>
<p><span class="ROLE">НАСТА.</span> Ці няможна ад гэтых паноў дзе на хвіліну мне схавацца? <i>(Паказвае на мігі, што мусіць папудравацца і паправіць валасы.)</i></p>
<p><span class="ROLE">ГАНУЛЯ.</span> Можна, можна! Пойдзем са мною ў другі пакой. (<i>Выйшлі.</i>)</p>
<p> </p>
<h4><a id="chapter9"></a>З'ява VII</h4>
<p class="THEATRE-COMMENT">Мікіта, Янка.</p>
<p><span class="ROLE">ЯНКА.</span> Праўдзівая Пабягунская. Хто яна такая?</p>
<p><span class="ROLE">МІКІТА.</span> Так сабе — надта мілая і сымпатычная, меджду протчым, мамзэль. На ўсе бакі вядзе шырокае знаёмства. Мае заўсёды аб усім і аб усіх з пэўных крыніц пэўныя весткі, любіць заўсёды і ўсюды, дзе трэба і не трэба, уткнуць свае тры грошы. Меджду протчым, павінен вам сказаць, што яна першая ды, мабыць, апошняя слабасць майго сэрца. Колькі раз рабіў ужо ёй асведчыны, каб, значыцца, аддала мне сваю руку, але штось не клеіцца. Кажа, як будзеце асэсарам, тады выйду, а за рэгістратара, кажа, не хачу. I хоць ты ёй з пальца выссі тое асэсарства, а падавай, і ўсё тут. Але я надзеі не трачу. Зменяцца політычныя сытуацыі, атрымаю ад начальства асэсарскую рангу, і мамзэль Наста будзе маёй, бо асоба, як бачыце, спрытная.</p>
<p><span class="ROLE">ЯНКА.</span> Спрытная, спрытная! Але і пры змененых сытуацыях каб вы толькі з сваім асэсарствам і з гэтай мамзэляй не вылецелі ў трубу. (<i>Выйшаў у свой пакой.</i>)</p>
<p><span class="ROLE">МІКІТА.</span> Зайздрасць яго так і разбірае, меджду протчым. (<i>Дастае з шуфляды ў стале чыноўніцкія адзнакі і перад люстрам прымяркоўвае іх.</i>)</p>
<p class="THEATRE-COMMENT">Уваходзяць Наста і Гануля.</p>
<p> </p>
<h4><a id="chapter10"></a>З'ява VIII</h4>
<p class="THEATRE-COMMENT">Мікіта, Наста, Гануля.</p>
<p><span class="ROLE">НАСТА.</span> Аей, што я бачу?! Без усякае цэрамоніі нашаму дзявоцкаму стану канкурэнцыю робіце — як кокетка, фліртуеце з люстэркам. А яшчэ калежскі рэгістратар!</p>
<p><span class="ROLE">МІКІТА.</span> Але і мамзэль Наста, меджду протчым, сягоння падфуфырылася, як на баль-маскараду ў Белую залю.</p>
<p><span class="ROLE">НАСТА.</span> На баль як на баль, а з гасцямі спаткацца прыйдзецца, дык чаму ж крыху і не паднядзеліцца?</p>
<p><span class="ROLE">МІКІТА.</span> А так, так! На тое ж сягоння мае імяніны.</p>
<p><span class="ROLE">НАСТА.</span> Ды я не аб імянінных гасцёх.</p>
<p><span class="ROLE">МІКІТА.</span> Аб якіх жа гасцёх яшчэ, меджду протчым?</p>
<p><span class="ROLE">НАСТА.</span> Які ж вы недагадлівы!</p>
<p><span class="ROLE">МІКІТА.</span> Ах, ужо ведаю — вы аб немцах?!</p>
<p><span class="ROLE">НАСТА.</span> Няўжо ж аб кім? Я з пэўных крыніц маю пэўныя весткі, што яны яшчэ сягоння будуць у Менску.</p>
<p><span class="ROLE">МІКІТА.</span> О, ліханька! Каб хаця не ўваліліся на імяніны, а то сапсуюць усю абедню. А так, меджду протчым, хай сабе ідуць, гэта мне пад руку — буду зноў засядаць у губарнатарскай канцылярыі.</p>
<p><span class="ROLE">НАСТА.</span> Ого! так адразу. А я чула ад пэўнай асобы, што немцы як прыходзяць, то першым чынам направа і налева хапаюць усіх на работы — капаць акопы, а гэта не губарнатарская канцылярыя.</p>
<p><span class="ROLE">МІКІТА.</span> Хэ-хэ-хэ! Я ўжо ведаў аб гэтым і загадзя забарыкадаваўся. Глядзеце! (<i>Знімае з сцяны і надзяе пажарніцкую куртку і каску.</i>)</p>
<p><span class="ROLE">НАСТА.</span> I што гэта значыць?</p>
<p><span class="ROLE">МІКІТА.</span> А тое, што немцы пажарнікаў на работы не бяруць. Ну, вось я і падумаў аб гэтым раней і ўпісаўся ў Менскую пажарную дружыну.</p>
<p>Чуваць злева званок.</p>
<p>Ай, госці ідуць! Меджду протчым, мамаша, завесьце чым-небудзь вокны, можа — коўдрамі... а я пабягу спаткаць. (<i>Выбягае.</i>)</p>
<p class="THEATRE-COMMENT">Гануля завешвае вокны. Наста круціцца каля люстра. Уваходзяць ГОСЦІ ў парваных верхніх вопратках, якія Мікіта знімае і выносіць у другі пакой. ПОП апускае падоткнутыя полы сутаны. Пасля прывітання госці рассаджваюцца і крытычным вокам аглядаюць кватэру.</p>
<p> </p>
<h4><a id="chapter11"></a>З'ява IX</h4>
<p class="THEATRE-COMMENT">Мікіта, Наста, Гануля, Дама, Поп, Спраўнік, Пан.</p>
<p><span class="ROLE">МІКІТА</span> (<i>як госці ўвайшлі і раздзеліся, надскакваючы</i>). Міласці прашу! Прашу пакорна! Маю гонар пазнаёміць — меджду протчым, мая мамаша, а гэта — мамзэль Наста Пабягунская.</p>
<p><span class="ROLE">ДАМА</span> (<i>углядаючыся пільна цераз акуляры з ручкай на Мікіту</i>). Што гэта ў вас, мусье, за такі орыгінальны ўбор? Напамінае сабой форму а-ля-кум пажарны.</p>
<p><span class="ROLE">МІКІТА</span> (<i>глянуўшы на сябе</i>). Мадам-сіньёра, вы згадалі. Гэта... Як яно... гэта... меджду протчым, прынёс мне мой прыдворны кравец для меркі, а я так захапіўся найяснейшымі гасцямі (<i>госці ківаюць галовамі</i>), што і забыўся зняць. Меджду протчым, я заказаў сабе гэты віцмундзір з пэўнай мэтай... Прыходзяць немцы, пачнуцца балі, рауты, маскарады, а ў мяне во і гатоў маскарадны касцюм. Але, выбачайце, найяснейшыя госці,— пайду ўжо скіну, меджду протчым. (<i>Выходзіць і варочаецца ў чыноўніцкай форме з усімі адзнакамі.</i>)</p>
<p><span class="ROLE">ДАМА</span> (<i>ізноў узіраючыся на Мікіту</i>). Ах, мусье! але вы фарсун: у вас мундзір са шліфамі!</p>
<p><span class="ROLE">МІКІТА.</span> А гэта зроблена спэцыяльна для маіх, меджду протчым, найславутнейшых гасцей: хацеў прыняць іх, як і калісь прымаў розных дастойных асоб.</p>
<p><span class="ROLE">СПРАЎНІК.</span> Тады дазвольце і я свой мундзір удастойню.</p>
<p class="THEATRE-COMMENT">Дастае з кішэні пагоны і прышпільвае. Дама памагае. Чуваць званок. Гануля выходзіць і прыводзіць з сабой АЛЕНКУ І ГАРОШКУ, які, уваходзячы ў хату, выбівае аб пазногаць попел з люлькі.</p>
<p> </p>
<h4><a id="chapter12"></a>З'ява X</h4>
<p class="THEATRE-COMMENT">Тыя ж, Аленка, Гарошка.</p>
<p><span class="ROLE">АЛЕНКА</span> (<i>узіраючыся ў пісульку</i>). Ці тут жыве дзядзька... як яго?! дзядзька Мікіта Зносак?</p>
<p><span class="ROLE">МІКІТА.</span> I не дзядзька, і не Мікіта, і не Зносак, а тут жыве, меджду протчым, колежскі рэгістратар Нікіцій Зносілов.</p>
<p><span class="ROLE">АЛЕНКА.</span> Я... я не ведаю...</p>
<p><span class="ROLE">МІКІТА.</span> А калі не ведаеце, то чаго ўлезлі ў чужую хату, меджду протчым.</p>
<p><span class="ROLE">АЛЕНКА.</span> Бачыце, мы з таткам шукаем нашага настаўніка Здольніка.</p>
<p><span class="ROLE">Гануля.</span> Ах, так бы адразу і сказалі, дзеткі! Ён тут. Зараз паклічу. (<i>Стукае ў Янкавы дзверы.</i>) Пане настаўнік! Да вас госці прыйшлі.</p>
<p> </p>
<h4><a id="chapter13"></a>З'ява XI</h4>
<p class="THEATRE-COMMENT">Тыя ж, ЯНКА.</p>
<p><span class="ROLE">ЯНКА</span> (<i>увайшоўшы і вітаючыся</i>). Вось мілыя, дарагія госцікі! А я ўсё разважаў, ці прыедзеце сягоння, ці не. (<i>Да Ганулі.</i>) Гата, цётачка, тыя самыя падарожнікі, аб якіх я вам успамінаў: мая найздальнейшая вучаніца Аленка, а гэта бацька яе, Лявон Гарошка — найлепшы гаспадар з усяго сяла.</p>
<p><span class="ROLE">ГАНУЛЯ</span> (<i>прыпамінаючы</i>). Лявон Гарошка... Лявон Гарошка... Як жа гэта так? Ці вы не з Дуброўкі?</p>
<p><span class="ROLE">ГАРОШКА.</span> Але, мая мілая, з Дуброўкі!</p>
<p><span class="ROLE">ГАНУЛЯ.</span> Ну, цяпер успомніла! Гэта ж мы блізкія сваякі: твой дзед і мая бабка былі родныя брат і сястра. Але чаго ж мы стаім? Сядайце, мае даражэнькія! Пане настаўнік, папрасіце, каб селі.</p>
<p class="THEATRE-COMMENT">Сядаюць воддаль ад іншых гасцей.</p>
<p><span class="ROLE">МІКІТА</span> (<i>адыходзіць ад сваіх гасцей, да Ганулі, набок</i>). Меджду протчым, мамаша, выехалі з гэтым сваяцтвам, як з козамі на торг! Перад маімі гасцямі ўсю мне рэпутацыю папсавалі. Хаця не ўздумайце яшчэ за стол іх садзіць.</p>
<p class="THEATRE-COMMENT">Чуваць з двух бакоў званок. Гануля меціцца ісці адчыняць, але заклапочана тым, у якія дзверы ўперад пайсці.</p>
<p><span class="ROLE">НАСТА</span> (<i>падбегшы да Ганулі</i>). Вы, мадам, ідзеце адчыняць тыя дзверы, а я адчыню гэныя.</p>
<p class="THEATRE-COMMENT">Выходзяць.</p>
<p><span class="ROLE">МІКІТА.</span> Каго там яшчэ нялёгкае нясе?!</p>
<p class="THEATRE-COMMENT">Уваходзяць адначасова з абаіх дзвярэй УСХОДНІ ВУЧОНЫ І ЗАХОДНІ ВУЧОНЫ, разглядаючыся: Усходні — праз падзорную палявую трубу, Заходні — праз бінокль, не заўважыўшы спачатку адзін аднаго.</p>
<p> </p>
<h4><a id="chapter14"></a>З'ява XII</h4>
<p class="THEATRE-COMMENT">Тыя ж, Усходні вучоны, Заходні вучоны.</p>
<p><span class="ROLE">МІКІТА</span> (<i>да гасцей, як увайшлі вучоныя</i>). Гэта адны з маіх добрых знаёмых, меджду протчым, паны вучоныя. Сустрэў іх надовечы на Губарнатарскай вуліцы, дзе шукалі праўдзівых тыпаў беларускіх. Я сказаў, што адзін такі тып кватаруе ў мяне, — вось, відаць, і прыйшлі паглядзець. Паміж іншым, адзін з іх Усходні вучоны, а другі — Заходні.</p>
<p><span class="ROLE">УСХОДНІ ВУЧОНЫ</span> (<i>стукнуўшыся з Заходнім</i>). Чорт подзеры!</p>
<p><span class="ROLE">ЗАХОДНІ ВУЧОНЫ.</span> Пся крэв!</p>
<p><span class="ROLE">УСХОДНІ ВУЧОНЫ.</span> Ізвініце, судар!</p>
<p><span class="ROLE">ЗАХОДНІ ВУЧОНЫ.</span> Пшэпрашам пана!</p>
<p><span class="ROLE">УСХОДНІ ВУЧОНЫ.</span> I вы здзесь?</p>
<p><span class="ROLE">ЗАХОДНІ ВУЧОНЫ.</span> I пан ту?</p>
<p class="THEATRE-COMMENT">Абодва кланяюцца адзін аднаму і прысутным.</p>
<p><span class="ROLE">МІКІТА</span> (<i>вітаючыся з вучонымі</i>). Добра трапілі, меджду протчым, паны вучоныя. Вось той, хэ-хэ-хэ! беларус, аб якім я вам казаў. (<i>Да Янкі.</i>) Пане настаўнік, гэта — паны вучоныя, якія вельмі цікавяцца вашым, хэ-хэ-хэ! беларускім пытаннем.</p>
<p><span class="ROLE">УСХОДНІ ВУЧОНЫ.</span> Так вы это і есць настояшчый белорус?</p>
<p><span class="ROLE">ЯНКА.</span> Але, пане вучоны! дый не адзін. (<i>Паказваючы на Аленку, Гарошку, Ганулю.</i>) Во яшчэ адзін беларус і дзве беларускі.</p>
<p><span class="ROLE">УСХОДНІ ВУЧОНЫ</span> (<i>паказваючы на іншых</i>). А це тожа белорусы?</p>
<p><span class="ROLE">ЯНКА.</span> А так, так! Вы згадалі: яны самдзеле тожа — беларусы, з пароды рэнэгатаў і дэгэнэратаў.</p>
<p><span class="ROLE">ЗАХОДНІ ВУЧОНЫ.</span> Паньске імен і назвіско?</p>
<p><span class="ROLE">ЯНКА.</span> Янка Здольнік, пане вучоны.</p>
<p><span class="ROLE">ЗАХОДНІ ВУЧОНЫ</span> (<i>запісваючы у нататкі, голасна</i>). Януш Здольніцкі. Незаводне тып Всходнё-Крэсовэго поляка з немалон дозон крві познаньско-гуральскей. Людносць абэцне розкшэвя сень на две галэнзі родовэ: племен бялорусінув і племен тэж-бялорусінув з походзэня рэнэгатув і дэгэнэратув. Мова ойчыста — огульнопольска, незвычайне удосконалёна, ено з велькон домешкон незрозумялых слув.</p>
<p><span class="ROLE">УСХОДНІ ВУЧОНЫ</span> (<i>таксама запісваючы ўперамежку з Заходнім вучоным</i>). Іоан Здольніков. Ісціно-русскій ціп Северо-Западной Обласці і безусловно з прымесью монгольско-фінской крові. Народность ныне распадается на две родовые ветві: племя — белорусы і племя — тоже-белорусы, ісходзяшчэе от рэнегатов і дзегенератов. Родной язык — обшчэрусскій, веліколепно усовершэнствованный, но с большой прымесью непонятных слов.</p>
<p><span class="ROLE">ЗАХОДНІ ВУЧОНЫ.</span> А тэраз пан бэндзе ласкав поінформоваць, як на бялорускім нажэчу бжмі назва ойчызны вашэй?</p>
<p><span class="ROLE">ЯНКА.</span> Беларусь, пане вучоны.</p>
<p><span class="ROLE">3АХОДНІ ВУЧОНЫ</span> (<i>запісваючы</i>). Пшы баданю бялорусіна высветлёно надзвычайнон особлівосць, а мяновіце: вбрэв гісторычным, еографічным, этнографічным, лінгвістычным і дыплёматычным баданём і розправом вшэхпольскім, ойчызнэн свон бялорусіні называён Бялорусь.</p>
<p><span class="ROLE">УСХОДНІ ВУЧОНЫ</span> (<i>запісваючы ўперамежку з Заходнім вучоным</i>). Пры опросе белоруса выяснено необыкновенную особенносць, а іменно: вопрэкі історычэскім, географічэскім, этнографічэскім, лінгвісцічэскім і дзіпломацічэскім всероссійскім ісследованіям і трудам, — оцечэство своё белорусы почему-то называют Белоруссія.</p>
<p class="THEATRE-COMMENT">Вучоныя канчаюць пісаць адначасова, бяруцца за падзорныя трубы, азіраюцца. Паўза.</p>
<p><span class="ROLE">МІКІТА.</span> Што, мусьі вучоныя, сэанс ужо ўвесь, меджду протчым?</p>
<p><span class="ROLE">УСХОДНІ ВУЧОНЫ.</span> Весьма вам благодарэн! Моі научныя ісследованія на сегодняшній дзень окончэны. Чэсць імею кланяцься!</p>
<p><span class="ROLE">ЗАХОДНІ ВУЧОНЫ.</span> Незмерне пану вдзенчны естэм. Мое баданя навуковэ на дзень дзісейшы сон закончонэ. Мам гонар пожэгнаць пана!</p>
<p class="THEATRE-COMMENT">ВУЧОНЫЯ выходзяць, кожны праз другія дзверы, якімі быў увайшоўшы. Мікіта, кланяючыся, праводзіць іх да дзвярэй, далей — ГАНУЛЯ І НАСТА, якія хутка варочаюцца назад.</p>
<p> </p>
<h4><a id="chapter15"></a>З'ява XIII</h4>
<p class="THEATRE-COMMENT">Тыя ж (без вучоных).</p>
<p><span class="ROLE">ЯНКА</span> (<i>да праходзячага міма яго Мікіты</i>). У вас сягоння, пане рэгістратар, праўдзівы арыстакратычны баль, не забыліся нават і аб інтэрмэдыі.</p>
<p><span class="ROLE">МІКІТА.</span> А гэта, меджду протчым, што за такая страва?</p>
<p><span class="ROLE">ЯНКА.</span> Не страва, мой пане, а такая маленькая камэдыя ў вялікай трагікамэдыі.</p>
<p><span class="ROLE">МІКІТА.</span> Не разумею. (<i>Ідзе да сваіх гасцей.</i>)</p>
<p><span class="ROLE">ЯНКА</span> (<i>да Аленкі і Гарошкі</i>). Як жа вам спадабаліся гэтыя, не пры людзёх кажучы, вучоныя?</p>
<p><span class="ROLE">АЛЕНКА.</span> Мне — як мне, а татку — адно цыбук звоніць аб зубы: ці то са страху, ці то з вялікай пашаны да вучоных.</p>
<p><span class="ROLE">ГАРОШКА.</span> Не пры мне пісаны гэтыя вашыя вучоныя — вот і ўсё тут!</p>
<p><span class="ROLE">ДАМА</span> (<i>да Мікіты</i>). Вы, мусье рэгістратар, зрабілі нам сягоння папраўдзе мілую неспадзеўку гэнымі дзвюма пэрсонамі, якія толькі што выйшлі. Тут у Менску так трудна спаткаць праўдзівага вучонага.</p>
<p><span class="ROLE">МІКІТА.</span> Та-а-к, гэта важныя вучоныя. Але мы не такіх яшчэ пабачым, як будзе ў нас у Менску, меджду протчым, унівэрсытэт.</p>
<p><span class="ROLE">ПОП.</span> Понежэ есць в Мінске духовная семінарыя, то воісціну ізлішне обрэтаць універсіцет, гдзе будзет провозглашацься грэховное светское учэніе.</p>
<p><span class="ROLE">СПРАЎНІК.</span> Па-мойму, таксама унівэрсітэт непатрэбен, бо завядуцца студэнты, а з імі заўсёды столькі для поліцыі клопату.</p>
<p class="THEATRE-COMMENT">Паўза.</p>
<p><span class="ROLE">МІКІТА</span> (<i>да Ганулі</i>). Меджду протчым, мамаша, ці не далі б чаго закусіць нам, бо салавей аднымі песнямі сыт не бывае.</p>
<p>Гануля падае закускі. Госці садзяцца за стол. Поп у цэнтры.</p>
<p><span class="ROLE">ГАНУЛЯ</span> <i>(падаўшы закуску, да Янкі, Аленкі і Гарошкі)</i>. Калі ласка, прашу за стол.</p>
<p><span class="ROLE">ГАРОШКА</span> <i>(хрысцячыся)</i>. Што вы, свацейка?! Я — і такія важныя асобы... яшчэ з лаўкі звалюся з перапуду. Не, не!</p>
<p><span class="ROLE">ЯНКА</span> <i>(да Ганулі)</i>. Мы пяройдзем у мой пакой, каб вам не замінаць.</p>
<p><span class="ROLE">ГАНУЛЯ.</span> О, не! Павінны сягоння тут сядзець. Як-ніяк Мікіткавы імяніны. Калі не хочаце да ўсіх, то я вам сюды падам закускі.</p>
<p><span class="ROLE">ГАРОШКА.</span> I гэтага, свацейка, не трэба. Калі пазволіш, то ў мяне ёсць сёе-тое ў торбе, вот мы і закусім.</p>
<p><span class="ROLE">ГАНУЛЯ.</span> Рабіце што хочаце, а толькі з хаты не пушчу! <i>(Ідзе да гасцей.)</i></p>
<p>Гарошка дастае з торбы сваю закуску і раскладае на століку.</p>
<p><span class="ROLE">МІКІТА</span> (<i>да Ганулі, набок</i>). Меджду протчым, мамаша, я вас прасіў не запрашаць іх, а вы ўсё сваё правіце. (<i>Да гасцей.</i>) Цяпер, найяснейшыя госці, калі ўсе мы ўжо ўселіся,— можна пачынаць. (<i>Падымаючы чарку.</i>) За здароўе дастойных, меджду протчым, гасцей!</p>
<p><span class="ROLE">ГАЛАСЫ.</span> О, не! не! За здароўе імянінніка! Віват! Ура!</p>
<p><span class="ROLE">МІКІТА.</span> Дзякую, пакорна дзякую! Толькі я мушу ў вас, меджду протчым, мадамы і мусьі, папрасіць прабачэнняй за скромную, вельмі скромную вячэру. Сучаснае рэвалюцыйнае забурэнне, выклікаўшае часовы ўпадак рангаў і клясаў, падкасіла і экономічныя падваліны дабрабыту рускай інтэлігенцыі, так што калі і скромная вячэра, то не па маёй пэрсональнай віне.</p>
<p><span class="ROLE">ДАМА.</span> Не вячэра скромная, а вы самі, мусье Зносілов, вельмі скромны. Цяпер такую закуску можна спаткаць толькі ў надта высокіх асоб.</p>
<p><span class="ROLE">ПОП.</span> В нынешнія врэмена дажэ его прэосвяшчэнство воззавідовало бы сіім блюдам.</p>
<p><span class="ROLE">ПАН.</span> Ой, часы, часы! Весялей жылі нашы бацькі.</p>
<p><span class="ROLE">СПРАЎНІК.</span> Ды што — бацькі? Я сам як жыў? Фю-фю!</p>
<p><span class="ROLE">ДАМА</span> (<i>дапіваючы чарку</i>). Але напітак ваш, мусье Зносілов, цудоўны — нічым амброзія.</p>
<p><span class="ROLE">МІКІТА.</span> Мадам-сіньёра, вы згадалі! Так яно і ёсць: самая натуральная амброзія знамянітай тутэйшай фірмы — а ля самагонка, дастаўленая мне з вінных складаў «Піліп і К°».</p>
<p><span class="ROLE">ГАНУЛЯ</span> (<i>да дамы</i>). Панечка... Мадама музей! Калі ласка, вось гэты далікатны кусочак яшчэ!..</p>
<p><span class="ROLE">ДАМА.</span> Мэрсі, мэрсі, мадам!</p>
<p><span class="ROLE">МІКІТА</span> (<i>да Ганулі, набок</i>). Меджду протчым, мамаша, не мадам музей, а мадам-сіньёра... Ці ж гэта так цяжка? Ды ў нос, у нос! (<i>Да гасцей.</i>) А цяпер, высокашанаваныя госці, падымем тост за нашых наймілейшых мадамаў і мамзэляў.</p>
<p><span class="ROLE">ГАЛАСЫ.</span> Хай жывуць! Хай цвітуць нашы кветкі, наша асалода! Віват! Ура!</p>
<p><span class="ROLE">ПОП.</span> Разверзіся врата адовы і сам анціхрыст со своім сонмом святой Русью завладоша, ежэлі созерцать всё творымое ныне.</p>
<p><span class="ROLE">СПРАЎНІК.</span> Ні поліцыі, ні поліцмэйстраў!..</p>
<p><span class="ROLE">ПАН.</span> Ні маёнткаў, ні бравароў!</p>
<p><span class="ROLE">ДАМА.</span> Ні раутаў, ні журфіксаў!</p>
<p><span class="ROLE">МІКІТА.</span> Ні рангаў, ні клясаў, меджду протчым!</p>
<p><span class="ROLE">НАСТА.</span> А, па-мойму, што-небудзь ды ёсць. Ёсць, напрыклад, свабода: што хачу, тое раблю. Узяць хоць бы тое: хто калі да рэволюцыі ў Менску лузаў семечкі? — ніхто! А цяпер усе і ўсюды — і дома, і на вуліцы, і нават у тэатры лузай сабе ды лузай, шапку на вушы нацягнуўшы.</p>
<p><span class="ROLE">ГАНУЛЯ</span> (<i>да папа</i>). Бацюшка духавы, святы ўгоднік! Калі ласка, яшчэ вось гэты таўсцейшы кусочак.</p>
<p><span class="ROLE">ПОП.</span> Благодарствую, матушка, благодарствую!</p>
<p><span class="ROLE">МІКІТА</span> (<i>да Ганулі, набок</i>). Меджду протчым, мамаша, не святы ўгоднік, а ацец духоўны... (<i>Да гасцей.</i>) Цяпер я, высокія госці мае, прапаную тоста...</p>
<p><span class="ROLE">НАСТА.</span> Не, не! Я цяпер тоста прапаную. За немцаў. Хай жывуць немцы!</p>
<p><span class="ROLE">ГАЛАСЫ.</span> Хай жывуць! Віват! Ура!</p>
<p>Непрыемная паўза. Усе пераглядаюцца паміж сабой.</p>
<p><span class="ROLE">ДАМА.</span> Можа, дарагія гаспадары дазволяць нам устаць?</p>
<p><span class="ROLE">ГАНУЛЯ.</span> Калі ласка! Выбачайце толькі за недахватку ў ядзе.</p>
<p><span class="ROLE">ГАЛАСЫ.</span> Сыты!.. вельмі сыты!.. дзякуем!.. дзякуем!..</p>
<p>Выходзяць з-за стала і рассядаюцца.</p>
<p><span class="ROLE">ПОП.</span> Не врэмя лі подумаць нам і о ложэ в очаге домашнем?</p>
<p><span class="ROLE">МІКІТА.</span> I зусім яшчэ не час, меджду протчым, найяснейшыя госці, вось адсунем стол і...</p>
<p><span class="ROLE">ДАМА.</span>...Патанцуем, мусье Зносілов?</p>
<p><span class="ROLE">МІКІТА.</span> Мадам-сіньёра, вы згадалі.</p>
<p><span class="ROLE">ДАМА.</span> А вы, мусье рэгістратар, мае слабасці адгадалі. Я ўміраю без танцаў.</p>
<p><span class="ROLE">МІКІТА.</span> Ах, як я рад! Мусьі, згодны на гэта?</p>
<p><span class="ROLE">ГАЛАСЫ.</span> Згодны! Згодны!</p>
<p><span class="ROLE">ДАМА.</span> А як з музыкай?</p>
<p><span class="ROLE">НАСТА.</span> А грамафон нашто?</p>
<p><span class="ROLE">МІКІТА.</span> О, не, не! Толькі не грамафон. Вельмі ён крычыць, а я чалавек асцярожны, меджду протчым.</p>
<p><span class="ROLE">ГАНУЛЯ.</span> Дык на балалайцы, сынок, сыграй: голас у ёй ціхі.</p>
<p><span class="ROLE">МІКІТА.</span> Калі ж я сам хачу патанцаваць. Можа, папрасіць каго?</p>
<p><span class="ROLE">ГАНУЛЯ.</span> Я папрашу нашага дзядзьку беларуса — ён умее.</p>
<p><span class="ROLE">НАСТА.</span> Не, мадам, я лепей папрашу, і ён не адкажа. Я з пэўных крыніц ведаю, што беларусы падатлівы народ. (<i>Бярэ балалайку і падходзіць да Янкі.</i>) Сябра беларус, пайграйце нам.</p>
<p><span class="ROLE">ЯНКА.</span> 3 ахвотай. Хоць раз паскачаце і вы пад маю дудку.</p>
<p class="THEATRE-COMMENT">Грае вальца. Пачынаецца танец: Мікіта з Дамай, Спраўнік — з Настай, Пан — з Гануляй, Поп, Гарошка і Аленка не танцуюць. Вальц з фігурамі, без шаржу, крыху пануры.</p>
<p><span class="ROLE">ДАМА</span> (<i>як скончылі танец, да Мікіты</i>). Вы, мусье рэгістратар, праўдзівы артысты ў вальцы. Я ачаравана вашымі віртуознымі па.</p>
<p><span class="ROLE">МІКІТА.</span> Мадам-сіньёра, вы цераз лад ка мне міласцівы. Калі і выходзіць у мяне такое-сякое, меджду протчым, па, то мушу быць удзячным нашаму з Юраўскай вуліцы танц-клясісту Грачаніну. У яго я скончыў курс гэтых навук.</p>
<p><span class="ROLE">ДАМА.</span> Я заўважыла адразу, што вы прайшлі добрую адукацыю.</p>
<p class="THEATRE-COMMENT">Паўза.</p>
<p><span class="ROLE">СПРАЎНІК.</span> Выражаючыся на сучасны лад, бяру сабе слова і ўношу пропозыцыю пакінуць спрэчкі і без рэзолюцыі пайсці дамоў.</p>
<p><span class="ROLE">МІКІТА.</span> Я протэстую, меджду протчым!</p>
<p><span class="ROLE">ДАМА.</span> Мусье Зносілов, наша большасць.</p>
<p><span class="ROLE">МІКІТА.</span> Паддаюся, толькі ж не большасці, а вашаму аднаму голасу, мадам-сіньёра.</p>
<p class="THEATRE-COMMENT">Госці падымаюцца, адвітваюцца і апранаюцца ў прынесеныя Мікітам вопраткі. Поп ізноў падтыкае полы, каб выглядаць па-цывільнаму.</p>
<p><span class="ROLE">МІКІТА</span> (<i>перад выходам гасцей</i>). Мадамы і мусьі! мы з мамашай, меджду протчым, вас нямножка правядзём. (<i>Выйшлі.</i>)</p>
<p> </p>
<h4><a id="chapter16"></a>З'ява XIV</h4>
<p class="THEATRE-COMMENT">Янка, Аленка, Гарошка.</p>
<p><span class="ROLE">АЛЕНКА</span> (<i>пырснуўшы смехам</i>). Ха-ха-ха! Ну і панскае ігрышча дык ігрышча! Ха-ха-ха!</p>
<p><span class="ROLE">ГАРОШКА</span> (<i>выняўшы люльку з зубоў</i>). Цьфу! Няма на іх доўгай пугі.</p>
<p><span class="ROLE">ЯНКА.</span> Але дзядзька густа іх сваёй піпкай падкурваў. Бачыў, як насамі круцілі ды кіхалі.</p>
<p><span class="ROLE">ГАРОШКА.</span> А як іначай з гэткімі? — куралём іх, куралём! Шкада толькі, што маці гэтага імянінніка ў гэтакую кампанію ўпуталася.</p>
<p><span class="ROLE">АЛЕНКА</span> (<i>з удаваным смуткам</i>). Не ляжыць у таткі сэрца да іх, ой не ляжыць!</p>
<p><span class="ROLE">ЯНКА.</span> Цікава, да каго ж у цябе, Аленка, сэрца ляжыць?</p>
<p><span class="ROLE">АЛЕНКА.</span> Вы ўжо аб гэтым павінны ведаць з майго лісту.</p>
<p><span class="ROLE">ЯНКА.</span> А так: да навукі і навучання.</p>
<p><span class="ROLE">АЛЕНКА.</span> Але ж! Вучыцца і навучаць, навучаць і вучыцца. Вось да чаго маё сэрца ляжыць.</p>
<p><span class="ROLE">ЯНКА.</span> Не была б то мая найздальнейшая вучаніца.</p>
<p><span class="ROLE">АЛЕНКА.</span> Ды яшчэ, як вы казалі,— беларускага роду. Ха-ха-ха! Перахваліце, пане настаўнік. Але ведаеце, што... як...</p>
<p><span class="ROLE">ЯНКА.</span> Не, не ведаю.</p>
<p><span class="ROLE">АЛЕНКА.</span> Няможна перабіваць, пане настаўнік, калі іншы хто гавора.</p>
<p><span class="ROLE">ЯНКА.</span> Ого! Мы нават сур'ёзнымі зрабіліся.</p>
<p><span class="ROLE">АЛЕНКА.</span> Дык вось што. Як выехалі вы з Дуброўкі, я ў шапку не спала і паехала ў Вільню!</p>
<p><span class="ROLE">ЯНКА.</span> Аж у Вільню!</p>
<p><span class="ROLE">ГАРОШКА.</span> А так, аж у Вільню, пане настаўнік.</p>
<p><span class="ROLE">АЛЕНКА.</span> Там праслухала настаўніцкія курсы, і цяпер я — ваш таварыш: я таксама настаўнік!</p>
<p><span class="ROLE">ЯНКА</span> (<i>жартаўліва</i>). Вельмі прыемна пазнаёміцца з новым канкурэнтам у маёй профэсіі.</p>
<p><span class="ROLE">АЛЕНКА.</span> А цяпер я хачу вучыцца на курсістку, потым на доктара...</p>
<p><span class="ROLE">ЯНКА.</span> А далей?</p>
<p><span class="ROLE">АЛЕНКА.</span> Далей... не ведаю. Але дзеля гэтай мэты мяне татка і ў Менск да вас прытарабаніў.</p>
<p><span class="ROLE">ЯНКА.</span> Адно трохі не ў час.</p>
<p><span class="ROLE">АЛЕНКА.</span> Не ў час?</p>
<p><span class="ROLE">ЯНКА.</span> Так! Гэтыя новыя акупанты ды іншыя згрызоты не даюць табе спакойна працаваць у Менску. На маю думку, найлепей пакуль што ехаць на вёску і там прывучаць да навукі людзей і самой ад іх вучыцца. Бо я таксама выязджаю па вёску.</p>
<p><span class="ROLE">АЛЕНКА.</span> I вы? Ну што ж? на вёску дык на вёску! Нават хоць у пекла, калі вы параіце...</p>
<p><span class="ROLE">ЯНКА.</span> О, там вельмі горача! Значыцца, згода?</p>
<p><span class="ROLE">АЛЕНКА</span> (<i>падаючы руку</i>). Згода!</p>
<p><span class="ROLE">ЯНКА.</span> Не адкладаючы справы ў доўгі мех, лахі пад пахі ды яшчэ заўтра — марш на свежае паветра!</p>
<p><span class="ROLE">АЛЕНКА.</span> Але і кніжак з сабой набяром?</p>
<p><span class="ROLE">ЯНКА.</span> Абавязкова!</p>
<p><span class="ROLE">АЛЕНКА</span> (<i>як бы саромеючыся, спускаючы вочы, сціха</i>). Але толькі — беларускіх, дзядзька настаўнік!</p>
<p><span class="ROLE">ЯНКА.</span> Аб іншых і рэчы быць не можа.</p>
<p class="THEATRE-COMMENT">Кароткая паўза.</p>
<p><span class="ROLE">ГАРОШКА</span> (<i>да Аленкі</i>). А ты, сарока, калі ўжо адсакатала сваё, аддала б настаўніку тое, што прывезла.</p>
<p><span class="ROLE">АЛЕНКА.</span> Калі я саромлюся.</p>
<p><span class="ROLE">ЯНКА.</span> Мабыць, нешта надта брыдкое.</p>
<p><span class="ROLE">АЛЕНКА.</span> I зусім не брыдкое, а нават, як цётка Агата казала, дужа прыгожае. Самі гэта скажаце. (<i>Дастае з торбы прыгожа вышытую кашулю і саматканы ўзорысты пояс і падае Янку, сур'ёзна кажучы.</i>) Прымеце, калі ласка, дзядзька настаўнік, гэту драбніцу ад сваёй шчыра вам удзячнай і адданай вучаніцы. 3 нашага лёну гэта кашуля і з нашай воўны гэты пояс. А сама я ўласнымі рукамі ад шчырага сэрца для вас выткала і вышыла.</p>
<p><span class="ROLE">ГАРОШКА</span> (<i>падаючы новую, дзераўляную, па-мастацку зробленую лыжку</i>). А ад мяне прымеце вось гэта... 3 сваёй яблыні й сваімі рукамі зрабіў.</p>
<p><span class="ROLE">ЯНКА</span> (<i>расчулены</i>). Дзякую, ад усёй душы дзякую! Не ведаю, чым і заслужыў на гэткую ласку?</p>
<p class="THEATRE-COMMENT">Уваходзяць Мікіта і Гануля.</p>
<p> </p>
<h4><a id="chapter17"></a>З'ява XV</h4>
<p class="THEATRE-COMMENT">Тыя ж, Мікіта, Гануля.</p>
<p><span class="ROLE">МІКІТА</span> (<i>вясёлы, пасвіствае і напявае</i>). Радуйся, вселенная! Абвяшчаю ўсім, усім, усім: немцы акупавалі, меджду протчым, Менск!..</p>
<p><span class="ROLE">ЯНКА.</span> Ну і чорт з імі!</p>
<p><span class="ROLE">МІКІТА.</span> I зусім не чорт, пане, хэ-хэ-хэ! беларус. (<i>Напявае.</i>)</p>
<div class="POETRY">
<p>Немцы едуць, нашы йдуць,</p>
<p>Немцы нашых падвязуць.</p>
</div>
<div class="CLEAR"></div>
<p>(<i>Убачыўшы Янкавы падарункі.</i>) Меджду протчым, што гэта ў вас, пане профэсар?</p>
<p><span class="ROLE">ЯНКА.</span> Праўдзівая кашуля, праўдзівы пояс і праўдзівая лыжка.</p>
<p><span class="ROLE">ГАНУЛЯ.</span> Якія ж прыгожыя!</p>
<p><span class="ROLE">МІКІТА.</span> Як уважаю, то і вы сягоння імяніннік.</p>
<p><span class="ROLE">ЯНКА.</span> А праўда, імяніннік, толькі з іншай плянэты.</p>
<p class="THEATRE-COMMENT">Званок. ГАНУЛЯ выходзіць і варочаецца, а з ёю СПІЧЫНІ.</p>
<p> </p>
<h4><a id="chapter18"></a>З'ява XVI</h4>
<p class="THEATRE-COMMENT">Тыя ж, СПІЧЫНІ.</p>
<p><span class="ROLE">МІКІТА</span> (<i>уніжліва вітаючыся</i>). Маё найніжэйшае ўшанаванне, мусье прафэсару! А я думаў, што сягоння ўжо не прыйдзеце.</p>
<p><span class="ROLE">СПІЧЫНІ.</span> Справы затрымалі. Але мы затое пазней пазаймаемся.</p>
<p><span class="ROLE">ЯНКА</span> (<i>да Ганулі, набок</i>). А гэта што яшчэ за такі позны госць?</p>
<p><span class="ROLE">ГАНУЛЯ.</span> Гэта не госць, а нейкі важны дырэктар. Вучыць Мікітку па-нямецку гергетаць. Хто ён родам — напэўна не ведаю. Але сам ён кажа, што ён немец, людзі кажуць, што італьянец, мне здаецца, што ён проста, як і мы, тутэйшы.</p>
<p><span class="ROLE">МІКІТА</span> (<i>да Ганулі</i>). Меджду протчым, мамаша, апаражнеце стол, бо нам трэба хутчэй вучыцца «ўрокаў».</p>
<p>Гануля прыбірае стол, пасля ладзіць для Гарошкаў пасцель на падлозе. Ходзіць у іншыя пакоі.</p>
<p><span class="ROLE">ЯНКА</span> (<i>да Аленкі і Гарошкі</i>). А мы, пакуль яны будуць вучыцца сваіх «урокаў», пойдзем у мой пакой.</p>
<p class="THEATRE-COMMENT">Выходзяць.</p>
<p> </p>
<h4><a id="chapter19"></a>З'ява XVII</h4>
<p class="THEATRE-COMMENT">Мікіта, Спічыні, Гануля.</p>
<p><span class="ROLE">МІКІТА</span> (<i>паклаўшы на стол некалькі тоўстых слоўнікаў</i>). Меджду протчым, я гатоў, мусье профэсар.</p>
<p><span class="ROLE">СПІЧЫНІ.</span> Можам прыступіць, мусье рэгістратар. Учора мы збольшага прайшлі аддзел прывітанняў, сягоння павінны іх паўтарыць болей стала. Як вы прывітаеце, спаткаўшы немца?</p>
<p><span class="ROLE">МІКІТА.</span> Гута моргэн, гэр гэрманіш!</p>
<p><span class="ROLE">СПІЧЫНІ.</span> Добра! А цяпер, як вы прывітаеце, спаткаўшы немку?</p>
<p><span class="ROLE">МІКІТА.</span> Гута тахт, балабоста прусіш!</p>
<p><span class="ROLE">СПІЧЫНІ.</span> I зусім не балабоста, а фрау... Паўтарэце: фрау, фрау, фрау!</p>
<p><span class="ROLE">МІКІТА.</span> Фраву, фраву, фру, фруву... Фраву-ву...</p>
<p><span class="ROLE">СПІЧЫНІ.</span> Добра! А як вы прывітаеце, спаткаўшы вось такое... (<i>паказвае</i>) малое немчанё?</p>
<p><span class="ROLE">МІКІТА.</span> Шабас гут, гэр кіндар фатэрлянд, меджду протчым!</p>
<p><span class="ROLE">СПІЧЫНІ.</span> Ой, куды вы заехалі, куды вы заехалі? Толькі не шабас, а... (<i>Далёкі стук у дзверы злева. Спічыні, ускочыўшы.</i>) Нехта ці нешта, здаецца, як бы недзе стукае?</p>
<p><span class="ROLE">МІКІТА.</span> А праўда, меджду протчым, стукае. Можа, ужо гэр гэрманіш?</p>
<p><span class="ROLE">СПІЧЫНІ.</span> Усякі стук мяне нэрвуе: не магу спакойна выкладаць лекцый. Пакуль што маю гонар выйсці. Заўтра пачнем прывітанні навыварат. (<i>Хапае шапку і знікае ў дзвярох справа.</i>)</p>
<p><span class="ROLE">МІКІТА</span> (<i>услед Спічыні</i>). Да мілага спаткання. (<i>Да Ганулі.</i>) Меджду протчым, мамаша, мабыць, напраўдзе немец стукае, бо далікатна. Ідзеце адчынеце дзверы і крыху прытрымайце яго, пакуль я пераадзенуся, бо, чаго добрага, прыйшоў на работу хапаць.</p>
<p>Выходзяць абое, паўза.</p>
<p><i>(Варочаецца пераадзеты па-пажарніцку з каскай на галаве, з тапаром пры поясе і з жалязякамі, што лазіць па слупох, пры нагах. Становіцца ў позу і напявае.)</i></p>
<div class="POETRY">
<p>Гусар, на саблю опіраясь,</p>
<p>В глубокой горэсці стаял...</p>
</div>
<div class="CLEAR"></div>
<p class="THEATRE-COMMENT">Уваходзяць ГАНУЛЯ І НЕМЕЦ у вайсковай форме.</p>
<p> </p>
<h4><a id="chapter20"></a>З'ява XVIII</h4>
<p class="THEATRE-COMMENT">Мікіта, Немец, Гануля.</p>
<p><span class="ROLE">МІКІТА</span> (<i>беручы «пад казырок» і нізка кланяючыся</i>). Гута моргэн, гэр гэрманіш. (<i>Набок.</i>) Абач, абач, і немцы адзяюцца ў форму а-ля-кум пажарны, гэта — каб не хапалі, мабыць, іх саміх на работу.</p>
<p><span class="ROLE">НЕМЕЦ.</span> Ці няможна ў вас папрасіць у гэту манерку трохі вады?</p>
<p><span class="ROLE">МІКІТА</span> (<i>набок</i>). На якую ж халеру пацеў я столькі над шпрэхендэйчам, калі яны па-нашаму лепей ад нас саміх шпрэхаюць? Але, мабыць, гэта мне здаецца, або ён удае, што ўмее па-тутэйшаму. (<i>Да немца.</i>) Зіхэнзіш... Заразіш... (<i>Набок.</i>) Зірну ў слоўнікі, як яму адказаць. (<i>Шастае слоўнікамі.</i>) Можна... можна... колькі... колькі... хочаце... хочаце... вады... вады... Няма гэтага. Каб іх пярун спаліў, такія слоўнікі! (<i>Да немца.</i>) Кіндэр фравуну, меджду протчым, фатэрлянд, гэр гэрманіш... (<i>Падказвае на мігі, што ўлле яму вады.</i>)</p>
<p><span class="ROLE">НЕМЕЦ</span> (<i>падышоўшы блізка да Мікіты і прыглядаючыся да формы</i>). О-о! Што я бачу? Рыхтык рускі генэрал. (<i>Набок.</i>) Але хоча дурня клеіць, каб выкруціцца ад палону. (<i>Беручы «пад казырок».</i>) Ваша прэвасхадзіцельства! Я вас павінен, як верны нямецкі салдат, забраць у палон, бо вы рускі генэрал.</p>
<p><span class="ROLE">МІКІТА</span> (<i>перапужаны</i>). Аяяй! Оеей! Куды ж я падзенуся? Во, меджду протчым, папаўся, як мурза ў студню. Оеей! Оеей! Як жа яму вытлумачыць, што я не генэрал, а калежскі рэгістратар? Пашукаю яшчэ ратунку ў слоўніках. (<i>Шастае слоўнікам.</i>) Генэрал... генэрал... пажарная каманда... Оеей! Оеей! Мая ты босая каманда. Няма ў слоўніку. Дзе той Спічыні? Які яго нячысцік выкруціў у гэтую небяспечную для меня хвіліну? Оеей! Оеей! Што ён нарабіў мне, гэты гэр профэсар з сваёй навукай! Оеей! Оеей!</p>
<p><span class="ROLE">НЕМЕЦ.</span> Я чакаю, ваша прэвасхадзіцельства!</p>
<p><span class="ROLE">МІКІТА.</span> Рыхтык, рэхт, меджду протчым, шабас гут, фрау... фатэрлянд... Зараз, зараз! Аяяй! Аяяй! А ратунку аднекуль, а збаўлення аднекуль. Забярэ ў палон, у нямецкі палон, і жыві там як хочаш.</p>
<p><span class="ROLE">ГАНУЛЯ</span> (<i>ломячы рукі, да Немца</i>). А мой жа паночак, а мой жа немчык! Не бяры ў мяне апошняга Мікітку.</p>
<p><span class="ROLE">МІКІТА.</span> Оей! Оей! Што будзе, то будзе, папрабую загаварыць з ім па-нашаму, можа, зразумее. Мусье немец. Ясны пане немец! Я не генэрал, а толькі пажарная каманда... Пажарнік менскай, меджду протчым, пажарнай дружыны, — дакумант маю на гэта з пячаццю. Бачыце, я толькі кум пажарны. Каб я з гэтага месца не зышоў, калі я генэрал!</p>
<p><span class="ROLE">НЕМЕЦ.</span> Не магу паверыць, ваша прэвасхадзіцельства! Заўсёды генэралы кажуць, што яны не генэралы, калі іхнае генэральства пачынае ім самім бокам вылазіць. А дзеля гэтага — прашу ў палон!</p>
<p><span class="ROLE">МІКІТА.</span> Оей! Оей! I зразумеў і не паверыў. Гвалтам робяць генэралам. Чаму ж ты скрозь дна не правалілася, мая ты пажарная каманда! Аяей! Аяей!</p>
<p><span class="ROLE">ГАНУЛЯ</span> (<i>ходзячы па хаце і ломячы рукі</i>). Матачкі мае родныя, бацечкі мае хрышчоныя! Што гэта робіцца? Садом і Гамора! (<i>Стукае ў Янкавы дзверы.</i>) Пане настаўнік! Дзядзька беларус! Ратуйце! Немец Мікітку ў палон цягне!</p>
<p class="THEATRE-COMMENT">Уваходзяць Янка, Аленка, Гарошка.</p>
<p> </p>
<h4><a id="chapter21"></a>З'ява XIX</h4>
<p class="THEATRE-COMMENT">Тыя ж, Янка, Аленка, Гарошка.</p>
<p><span class="ROLE">МІКІТА</span> (<i>стаўшы перад Немцам на калені</i>). Оей! гэр гэрманіш, кіндар фатэрлянд! балабостачка мой ненаглядны! Не губі маёй маладосці — не бяры ў палон! Больш ніколі не буду генэралам.</p>
<p><span class="ROLE">ЯНКА</span> (<i>чуўшы гэту гутарку</i>). У чым справа?</p>
<p><span class="ROLE">МІКІТА.</span> Оей! Оей! Мусье немец зрабіў мяне, меджду протчым, генэралам і хоча ў палон цягнуць, а я не хачу быць генэралам і не хачу ў палон цягнуцца. Оей! Оей! Пане настаўнік, бацька беларус! выбаўляй з ягіпецкай няволі!</p>
<p><span class="ROLE">ЯНКА</span> (<i>адвёўшы набок Мікіту</i>). Дайце яму тры рублі, і адчэпіцца.</p>
<p><span class="ROLE">МІКІТА.</span> Дам дзесяць, а толькі ратуйце, меджду протчым! (<i>Мацае па кішэні.</i>) Ой, грошы засталіся ў рэгістратарскіх «меджду протчым». Пазычце мне да заўтра.</p>
<p class="THEATRE-COMMENT">Янка дае яму грошы, Мікіта падыходзіць да Немца, становіцца на адно калена і падае грошы.</p>
<p>Вось вам, ясне мусье немец, гэр гэрманіш, пакуль што контрыбуцыя, заўтра дам энэксыю, а там, калі не хопіць, жонак, дзяцей залажу, меджду протчым, мамашу, толькі дайце перадышку, не цягнеце ў палон!</p>
<p>НЕМЕЦ (<i>хаваючы грошы</i>). Загаварылі б адразу гэткім языком, ваша прэвасхадзіцельства... (<i>Бярэ «пад казырок» і выходзіць.</i>)</p>
<p> </p>
<h4><a id="chapter22"></a>З'ява XX</h4>
<p class="THEATRE-COMMENT">Тыя ж без Немца.</p>
<p><span class="ROLE">МІКІТА</span> (<i>зрываючы з сябе і кідаючы па чарзе аб зямлю часткі пажарніцкага ўбору</i>). К чорту пажарніцкую каманду! К чорту пажарніцкую кар'еру! (<i>Пускаючы аб зямлю кнігамі.</i>) I нямецкае шпрэхэн к чорту! I нямецкая губарнатарская канцэлярыя к чорту! Ад заўтрашняга дня займуся свабоднай профэсыяй — буду на Койданаўскай вуліцы гандляваць нямецкімі рублямі.</p>
<p class="THEATRE-COMMENT">Гануля падбірае параскіданае, Аленка штохвіля пырскае смехам, Янка насмешліва ківае галавой, Гарошка пыхкае мацней люлькай і плюе.</p>
<p class="THEATRE-COMMENT">3аслона</p>
<p> </p>
<h3><a id="chapter23"></a>ДЗЕЯ ДРУГАЯ</h3>
<p class="THEATRE-COMMENT">Позняя восень. Сцюдзёна. Пад вечар. Месца дзеі — кусок Катэдральнага пляца, называнага іначай мянчанамі «Брахалка», — бліжэй ад Койданаўскай вуліцы, з відам насупроць — вежа з гадзіннікам. Па пляцы колькі дрэў без лісцяў, некалькі садовых лавак. Праз усю дзею праходзяць то сюды, то туды рознага калібру ГРАМАДЗЯНЕ, ГРАМАДЗЯНКІ і йграе напераменку лера і шарманка. Пры падняцці заслоны першым праходзіць справа ўлева ЛЕРНІК з лерай, а пасля ШАРМАНШЧЫК з шарманкай. Некалькі быўшых ПАНЯЎ, стоячы радам, прадаюць усялякія хатнія манаткі. Непадалёк ад паняў такі самы тавар прадае ГАНУЛЯ.</p>
<p> </p>
<h4><a id="chapter24"></a>3'ява I</h4>
<p class="THEATRE-COMMENT">Гануля, Мікіта.</p>
<p><span class="ROLE">МІКІТА</span> <i>(у выцвіўшым чыноўніцкім асеннім пальце з настаўленым каўняром, з парасонам уваходзіць справа; да Ганулі)</i>. Меджду протчым, мамаша, прадалі што-небудзь ці не?</p>
<p><span class="ROLE">ГАНУЛЯ.</span> А ні на іголачку. Як хто зачараваў. <i>(Паказваючы на паняў.)</i> У тых таксама ніхто нічога не купіў.</p>
<p><span class="ROLE">МІКІТА.</span> Нешчаслівым для гандлю і мне сягоннешні дзень выпаў. Каб хто хоць на смех запытаўся аб марках. «Рускія», кажуць, давай, а нямецкія, кажуць, меджду протчым, немцу прадай. А дзе тут таго немца зловіш, калі — па чутках — амаль не ўсе ўжо з гораду выйшлі. <i>(Да праходзячага грамадзяніна.)</i> На хвіліначку, пане мусье! Хачу вам нешта запрапанаваць.</p>
<p class="THEATRE-COMMENT">Грамадзянін затрымоўваецца.</p>
<p>Можа, з ласкі сваёй купіце ў мяне маркі?</p>
<p class="THEATRE-COMMENT">Грамадзянін іранічна і падазрона змераў яго вачыма ды пайшоў.</p>
<p><span class="ROLE">ГАНУЛЯ</span> (<i>Да праходзячай грамадзянкі</i>). Панечка, купеце ў мяне пацеркі, а можа, дамскі нэсэсэр, а можа, во гэта? — усё за паўцаны аддам, усё за паўцаны.</p>
<p class="THEATRE-COMMENT">Грамадзянка паглядзела-паглядзела тавар і пайшла.</p>
<p>(<i>Да Мікіты.</i>) Вось так усе яны: паглядзіць і пойдзе, паглядзіць і пойдзе.</p>
<p><span class="ROLE">МІКІТА.</span> Меджду протчым, мамаша, я вам не адзін раз казаў і яшчэ кажу: у вас няма зусім гандлярскай жылкі, у вас не хапае нават чуткай кемнасці ў гандлёва-прамысловых справах, дзе вымагаецца ад прадаўца пэўнай веды ў пазнаванні душы купляючага і яго грамадзянскага і соцыяльнага становішча. I вось, напрыклад, меджду протчым, вы толькі што запрашалі: «купеце, за паўцаны аддам, за паўцаны». Разумеецца, кожны падумае, што ў вас зусім дрэнны тавар, якога і за паўцаны не варта купляць. Таксама паміж купляючымі трэба выдзяляць іхнія рангі і клясы — абавязкова; а вы, як, напрыклад, толькі што, не разгледзеўшыся дакладна, хто які йдзе, кажаце проста з моста: панечка, меджду протчым! А па-мойму, зусім не панечка, а самае меншае — мадама, а можа, нават і мадам-сіньёра.</p>
<p><span class="ROLE">ГАНУЛЯ.</span> Ды якая там яна мадама? Проста нейкая... нейкая...</p>
<p><span class="ROLE">МІКІТА.</span> А хоць бы нават, меджду протчым, і такая нейкая. Усё роўна. У гандлёва-прамысловых адносінах мы павінны рабіць від, што яна і не такая, і не нейкая. Для нас адно важна: каб тавар куплялі, каб тавар не залежваўся.</p>
<p class="THEATRE-COMMENT">Паўза.</p>
<p>Меджду протчым, мамаша, я ўважаю, што, апрача ўсяго іншага, сягоння ўдабавак нейкі выключны дзень, і вам ніякай гандлёвай «здзелкі», бадай, не ўдасца ўжо правесці. Дзеля гэтага йдзеце з таварам дамоў і шыкуйце вячэру, а я застануся яшчэ тут. Думаю, што мне ўдасца злавіць, меджду протчым, якога немца і ўсучыць яму ягоныя маркі.</p>
<p><span class="ROLE">ГАНУЛЯ</span> (<i>складваючы манаткі</i>). Толькі пільнуйся, сынок, каб ён не ўздумаў цягнуць цябе ў палон і пры адступленні, як тады — пры наступленні.</p>
<p><span class="ROLE">МІКІТА.</span> Не бядуйце, меджду протчым, мамаша, — я заўсёды знайду выхад з найгоршага крытычнага становішча. Ды я ж прасіў вас, мамаша, не ўспамінаць мне аб гэтай трагедыі майго жыцця.</p>
<p class="THEATRE-COMMENT">Гануля маніцца выходзіць.</p>
<p>Ага! Калі спаткаеце профэсара гэр Спічыні, то напомніце яму, што я ўжо яго чакаю на практычную лекцыю аратарскага мастацтва, вось толькі схаджу на мінутку на Койданаўскую вуліцу паслухаць, як там стаіць курс на валюту. (<i>Пайшоў.</i>)</p>
<p class="THEATRE-COMMENT">ГАНУЛЯ, а за ёй ПАНІ з манаткамі шнурам выходзяць. Па хвілі ўваходзяць ЯНКА І АЛЕНКА.</p>
<p> </p>
<h4><a id="chapter25"></a>З'ява II</h4>
<p class="THEATRE-COMMENT">Янка, Аленка.</p>
<p><span class="ROLE">АЛЕНКА.</span> Здаецца, мы ўгаварыліся тут пачакаць на татку?</p>
<p><span class="ROLE">ЯНКА.</span> А так — тутака. Пакуль прыйдзе, можам хвіліну пасядзець.</p>
<p><span class="ROLE">АЛЕНКА</span> (<i>сеўшы на лаўку, пасля паўзы</i>). Як вы заўсёды, дзядзька настаўнік, мудра вельмі разважаеце, ажно мяне часам страх бярэ! Вось, напрыклад, ідучы сюды, сказалі вы, што мы павінны дабівацца, каб быць не толькі гаспадарамі самі над сабой, але і над сваёй воляй.</p>
<p><span class="ROLE">ЯНКА.</span> А як іначай, Аленка. Якімі б раскошамі матэрыяльнымі нас ні надзялялі, ніколі яшчэ не будзем шчаслівы, пакуль чужая воля будзе гаспадаром над нашай воляй. Каб гэтага не было, мы павінны растаптаць, зніштожыць даўгавечную ману, якая вучыць, што мы не ёсць мы, што мы нейкае нешта, якое абы накарміў, як быдлё, дык і сыта будзе. Мы павінны душу нашу народную выявіць у сваім «я», у сваёй самабытнасці і смела сягнуць па сваё неадымнае права самім распараджацца гэтым сваім «я».</p>
<p><span class="ROLE">АЛЕНКА.</span> Але цярністы шлях мусіць прайсці душа народная, пакуль збавіць гэта сваё «я» ад чужой няволі.</p>
<p><span class="ROLE">ЯНКА</span> (<i>не слухаючы</i>). Зірні, Аленка, на Менск! Тут калісь,— як сказана ў нашай песні аб паходзе Ігара, — продкаў нашых галовы снапамі на таку слаліся, душу ім ад цела веялі, а чырвоныя берагі Нямігі не зернем былі песеяны, а касцямі гэных жа продкаў нашых. 3 гэтага бачым, што яны за нешта змагаліся, каб пад сценамі роднага гнязда косці свае пасеялі... А ўміралі, відаць, і славай, бо ў песні іхняе ўміранне засталося вечна жыць. А ці ж увекавечыць песня змаганне і ўміранне патомкаў? Не! Бо мы змагаемся і ўміраем за чужое.</p>
<p><span class="ROLE">АЛЕНКА.</span> Шмат хто і з нас ужо змагаецца і ўмірае не за чужое, а за сваё, а песня аб іх ужо не забудзе.</p>
<p><span class="ROLE">ЯНКА.</span> Гэта адзінкі, мілая Аленка. А душа агульнаграмадская яшчэ дрэме.</p>
<p><span class="ROLE">АЛЕНКА.</span> Скіне сваю дрымоту і душа. Абы толькі гэтыя адзінкі, што ўжо змагаюцца, больш ясных паходняў распалілі і асвяцілі сцежкі ўсе для паўстаючай грамады.</p>
<p><span class="ROLE">ЯНКА.</span> Што ж, можа, і праўда твая, Аленка. Мы як бы пачынаем ужо адплюшчваць вочы і паўставаць проці гэтай паганай маны, што мы не ёсць мы. Але яшчэ хістаемся то ўправа, то ўлева. Яшчэ ясна азначанай мэты не можам сабе ўявіць. А мэта ў нас адна: калісь амэрыканцы, змагаючыся з Англіяй за сваю незалежнасць, напісалі на сваім сцягу несмяротныя словы: «Амэрыка для амэрыканцаў». I гэта памагло: сягоння Амэрыка вольная. Павінны пайсці і мы па яе слядох і напісаць агністымі рунамі на сваім сцягу: «Беларусь...»</p>
<p class="THEATRE-COMMENT">Уваходзіць МІКІТА.</p>
<p> </p>
<h4><a id="chapter26"></a>З'ява ІІІ</h4>
<p class="THEATRE-COMMENT">Янка, Аленка, Мікіта.</p>
<p><span class="ROLE">МІКІТА</span> (<i>да Янкі, падышоўшы да яго пры апошніх словах і не пазнаўшы</i>). Пане мусье, можа, патрабуеце маркі? (<i>Пазнаўшы.</i>) Ах, гэта вы, меджду протчым, пане профэсар!</p>
<p><span class="ROLE">ЯНКА.</span> Во, неспадзяванае спатканне. Як маецеся, пане рэгістратар?</p>
<p><span class="ROLE">МІКІТА.</span> Дзякую, меджду протчым. Так сабе. Нічога сабе. Што ж вы тут парабляеце?</p>
<p><span class="ROLE">АЛЕНКА.</span> Мы прыехалі татку з палону вызваляць. Бачыце, немцы яго ў абоз пагналі, дык мы, баючыся, каб яго ў Нямеччыну не загналі, паехалі ўслед на падмогу. То ж у мяне адзін татка на цэлым свеце, павінна ратаваць!</p>
<p><span class="ROLE">МІКІТА.</span> Так, так! Было б няважна, каб звезлі з хаты апошняга, меджду протчым, бацьку.</p>
<p><span class="ROLE">ЯНКА.</span> А што вы тут парабляеце, пане рэгістратар: маркі людзям раздаяце?</p>
<p><span class="ROLE">МІКІТА.</span> Меджду протчым, не раздаю, а прадаю, а гэта вялікія дзве розніцы. Але, як уважаю, то вы яшчэ не ведаеце, што я для стварэння сабе новай кар'еры пакінуў чыноўніцтва і перайшоў на свабодную профэсію.</p>
<p><span class="ROLE">ЯНКА.</span> Што ж гэта? па-вашаму — гандаль на Койданаўскай біржы валютай — свабодная профэсія?</p>
<p><span class="ROLE">МІКІТА.</span> А чаму ж бы не так? Па-мойму, зусім свабодная. Вось хоць бы судзіць з таго, што калі я перайшоў на яе, то пачуўся, як птушка тая, зусім свабодным. Меджду протчым, змалку дзён мяне цягнула да свабоды і гандлю.</p>
<p><span class="ROLE">ЯНКА.</span> Хіба да свабоднага гандлю сумленнем і гонарам.</p>
<p><span class="ROLE">МІКІТА.</span> Меджду протчым, дзядзька беларус, вы мяне абражаеце.</p>
<p><span class="ROLE">ЯНКА.</span> Выбачайце, пане рэгістратар, — можа, я крыху і памыліўся.</p>
<p><span class="ROLE">МІКІТА.</span> Меджду протчым, не крыху, а зусім памыліўся. Але мяне зласлівыя гутаркі зайздросных людзей мала абходзяць. Назло ім незадоўга пераходжу яшчэ на адну свабодную профэсію.</p>
<p><span class="ROLE">ЯНКА.</span> Цікава — якую?</p>
<p><span class="ROLE">МІКІТА.</span> Буду аратарам.</p>
<p><span class="ROLE">ЯНКА.</span> Вы — аратарам? Ха-ха-ха! Ха-ха-ха!</p>
<p><span class="ROLE">МІКІТА.</span> Меджду протчым, нічога тут смешнага. Не сягоння-заўтра нрыходзіць новая ўлада, а з ёй такая політычная сытуацыя, пры якой здольны аратар будзе магчы купацца як сыр у масле.</p>
<p><span class="ROLE">ЯНКА.</span> Але ж вы, пане рэгістратар, звар'яцелі. Вашы дзікія — не скажу чарнасотніцкія — пераконанні і новая політычная сытуацыя?! Гэта ж як узлезеце на вышкі араторыць, то вам гэта новая сытуацыя такога пытлю задасць, што і сваіх не пазнаеце. О, не! Гэта свабодная профэсія не для вашага рэгістратарскага светагляду.</p>
<p><span class="ROLE">МІКІТА.</span> Не разумею, пры чым тут мой, меджду протчым, светагляд. Можна мець светагляд адзін, думаць другое, гаварыць трэцяе, а рабіць чацвертае, як навучае мой профэсар гэр Спічыні. I я пастанавіў у сваёй аратарскай профэсіі моцна прытрымлівацца гэтай мудрасці.</p>
<p><span class="ROLE">ЯНКА.</span> Баюся, што гэта мудрасць дасць вам чэк на свабоднае месца у менскім астрозе.</p>
<p><span class="ROLE">МІКІТА.</span> Меджду протчым, такіх невясёлых рэзультатаў і быць не можа. Аратар, маючы кожны раз напагатове адшліфаваны практыкай язык, заўсёды патрапіць выпутацца з бяды.</p>
<p><span class="ROLE">АЛЕНКА.</span> А чаму б вам, пане Нікіці, замест коўзацца па слізкіх і небяспечных для вашай асобы пуцявінах, не заняцца чым-небудзь болей рэальным і грунтоўным. Напрыклад, вы болей прынеслі б для сябе і для грамадзянства карысці, каб узяліся... ну хоць бы...</p>
<p><span class="ROLE">ЯНКА</span> (<i>перабіваючы</i>)....на Камароўцы козы пасвіць? I чаму б, самдзеле, не так? А профэсія чыстая і, разумеецца, свабодная.</p>
<p><span class="ROLE">МІКІТА.</span> Меджду протчым, мусье беларус, такая свабодная профэсія не вяжацца з маёй рангай колежкага рэгістратара.</p>
<p><span class="ROLE">ЯНКА.</span> А шкада, вельмі шкада! Лепей быць добрым пастухом, чымся недапечаным рэгістратарам ці аратарам.</p>
<p class="THEATRE-COMMENT">Уваходзіць ГАРОШКА.</p>
<p> </p>
<h4><a id="chapter27"></a>З'ява IV</h4>
<p class="THEATRE-COMMENT">Янка, Аленка, Мікіта, Гарошка.</p>
<p><span class="ROLE">ГАРОШКА</span> (<i>уваходзіць з пугай, пыхкаючы люльку</i>). Во добра, што застаў вас! Я ўжо ўсё сваё зрабіў, і можам ехаць дамоў. (<i>Пабачыўшы Мікіту.</i>) I вы тут, ды яшчэ з парасонам?</p>
<p><span class="ROLE">МІКІТА.</span> Як бачыце! Меджду протчым, што вы тут, да6радзею, робіце з пугай: пасвіце каго?</p>
<p><span class="ROLE">ГАРОШКА.</span> А так! Збіраўся пасвіць тутэйшых чынадралаў, але не ўспеў, — прыйшлося выганяць з Менску абскубандаў.</p>
<p><span class="ROLE">АЛЕНКА.</span> Не абскубанды, тата, але акупанты.</p>
<p><span class="ROLE">МІКІТА.</span> I вы, мабыць, яшчэ адно пераблуталі: здаецца, немцы хацелі вас выганяць, пагнаўшы ў абоз...</p>
<p><span class="ROLE">ЯНКА.</span> Дзядзька Гарошка зусім не пераблутаў. Усё роўна на яго выйшла: акупанты ўцяклі, а ён застаўся.</p>
<p><span class="ROLE">АЛЕНКА</span> (<i>зірнуўшы ўбок</i>). А гэта што за такія пілігрымы брыдуць сюды?</p>
<p><span class="ROLE">МІКІТА</span> (<i>зірнуўшы</i>). Гэта, здаецца, мае быўшыя імянінныя госці.</p>
<p class="THEATRE-COMMENT">Уваходзяць шнурам з катомкамі за плячыма і з кіямі ў руках: ДАМА, ПОП, СПРАЎНІК І ПАН.</p>
<p> </p>
<h4><a id="chapter28"></a>З'ява V</h4>
<p class="THEATRE-COMMENT">Тыя ж, Дама, Поп, Спраўнік, Пан.</p>
<p><span class="ROLE">МІКІТА</span> (<i>вітаючыся, надскакваючы</i>). Каго я бачу, меджду протчым! Якое мілае, неспадзяванае спатканне! Ці не мядзведзь здох? Цалую ручкі мадам-сіньёры! Айцу духоўнаму маё сыноўняе ўпакарэнне! Вашародзіе, прымеце пакорны прывет! Маё найніжэйшае ўшанаванне, ясне пане грабя! Сядайце, калі ласка, сядайце!</p>
<p>Прыйшоўшыя сядаюць.</p>
<p><span class="ROLE">ПОП.</span> Ох, дзелеса — чудзеса! Прогрэшэнія нашы неісчыслімыя. Навождзяху оне на себя возмездзіе необозрымое.</p>
<p><span class="ROLE">МІКІТА.</span> Куды ж гэта, калі можна спытацца, мадам-сіньёра і мусье, свае, меджду протчым, пэрсоны скіравалі?</p>
<p><span class="ROLE">СПРАЎНІК.</span> Часова адступаць прыйшлося. Эвакуемся туды — на Захад, дзе сэрцу прытульней і грудзям дышыцца «вальготней».</p>
<p><span class="ROLE">ДАМА.</span> Часова перанашу сваю філянтропійную чыннасць на тэрыторыю...</p>
<p><span class="ROLE">МІКІТА</span> (<i>перабіваючы</i>). Быўшых нашых ворагаў — гэрманаў, мадам-сіньёра?</p>
<p><span class="ROLE">ДАМА.</span> Мусье рэгістратар, вы згадалі!</p>
<p><span class="ROLE">ГАРОШКА</span> (<i>да Пана</i>). Значыцца, паны, даіцё лататы?</p>
<p><span class="ROLE">ПАН.</span> А так, прыходзіцца, толькі хай там ваша вёска вельмі ў двор мой не прэцца, бо як вярнуся...</p>
<p><span class="ROLE">МІКІТА</span> (<i>перабіўшы</i>). I ўсё гэта праклятая, меджду протчым, рэволюцыя нарабіла.</p>
<p><span class="ROLE">ЯНКА.</span> Што, кусаецца? Вы, пэўна б, хацелі і з печкі зваліцца і патыліцы не адбіць? Рэвалюцыя, мае паны, не цётка — па галоўцы гэткіх сваіх прыяцеляў не гладзіць.</p>
<p><span class="ROLE">ДАМА.</span> Мусье беларус, вы, як я ўважаю, напоўнены навевамі новага часу і належыце, мабыць, да новай партыі стоікаў, якія не паддаюцца эвакуацыі і застаюцца на месцы?</p>
<p><span class="ROLE">ЯНКА.</span> Паддаецца эвакуацыі ў сягонешні час толькі той, у каго або нячыстае сумленне, або ён сядзеў тут збоку прыпёку, не раўнуючы, як пустазелле на сялянскай градзе.</p>
<p><span class="ROLE">ДАМА</span> (<i>да Мікіты</i>). А вы, мусье рэгістратар, калі прыняць пад увагу довады мусье беларуса, то пэўна заставацца тут не будзеце і нашым шляхам пойдзеце?</p>
<p><span class="ROLE">МІКІТА.</span> Мадам-сіньёра, вы не згадалі: я, меджду протчым, застаюся. Як істы рускі патрыот, я змушаны пакуль што стаяць тут на варце сваіх рангавых і руска-ісціных інтарэсаў. Хоць, можа, я гэтак рызыкую нават сваёй, меджду протчым, пэрсонай, але місію сваю мушу стойка выпаўняць.</p>
<p><span class="ROLE">ЯНКА.</span> Мне здаецца, пане рэгістратар, што вы так запуталіся ў сваіх рангах, клясах і свабодных профэсіях, што ўжо не здольны да ніякае місіі — нават да тэй сваёй роднай, ісціна-рускай місіі.</p>
<p><span class="ROLE">МІКІТА.</span> Меджду протчым, не забывайце, пане беларус, што я найздальнейшы вучань акадэмікаў Скрынчанкі й Саланевіча. Апрача таго, нас бацька Пурышкевіч, быўшы ў Менску тут, замеціў і, ад'язджаючы, на гэтую місію благаславіў.</p>
<p>Паўза.</p>
<p><span class="ROLE">ГАРОШКА.</span> А вы, бацюшка, таксама за імі (<i>махнуўшы пугай</i>) туды — упрочкі?..</p>
<p><span class="ROLE">ПОП.</span> Нет, чадо мое. Акі пастыр, я должэн остацься пры агнцах своіх, я только провожаю сірых сіх, дабы іх напутствоваць на пуць неведомый.</p>
<p><span class="ROLE">СПРАЎНІК.</span> Але, панове, час нам ужо ў дарогу! Вораг не спіць і ўжо блізка: можа адрэзаць нам усе ходы для адступлення.</p>
<p><span class="ROLE">ГАЛАСЫ.</span> А так! Праўда! Час!</p>
<p><span class="ROLE">МІКІТА.</span> Пагасцілі б, мадам-сіньёра і мусьі, яшчэ хоць з хвіліну!..</p>
<p><span class="ROLE">ДАМА, ПОП, СПРАЎНІК, ПАН</span> устаюць, раскланьваюцца і шнурам выходзяць у праціўны бок, з якога прыйшлі былі.</p>
<p>ПОП <i>(ідучы ўслед за адходзячымі, паказваючы на іх рукой)</i>. Акі пціцы небесныя, отлетаюшчы на зімнее время в жаркія страны. Да храніт іх в странствіі мацер неопалімыя купіны і мацер крупіцкая!</p>
<p> </p>
<h4><a id="chapter29"></a>З'ява VI</h4>
<p class="THEATRE-COMMENT">Мікіта, Янка, Аленка, Гарошка.</p>
<p><span class="ROLE">МІКІТА</span> (<i>як тыя выйшлі</i>). Ах, забыўся запрапанаваць ім купіць у мяне маркі! Пэўна з «царскімі» эвакуюцца.</p>
<p><span class="ROLE">ЯНКА.</span> Не турбуйцеся! Яны, як праўдзівыя патрыоты, з «царскімі» не разлучаюцца.</p>
<p><span class="ROLE">МІКІТА.</span> Вы, пане настаўнік, як я заўважыў, чагосьці недалюбліваеце нашай чыстай інтэлігенцыі.</p>
<p><span class="ROLE">ЯНКА.</span> Для вас, як для рускага колежскага рэгістратара, яна, можа, й чыстая, але для мяне яна — «Варшавске смецце, гразь Масквы», як сказаў вешчы Шаўчэнка.</p>
<p><span class="ROLE">ГАРОШКА</span> (<i>паказваючы пугай</i>). А во яшчэ два дапатопы!</p>
<p class="THEATRE-COMMENT">Уваходзяць ВУЧОНЫЯ — адзін з аднаго боку, другі з другога, разглядаючы праз свае падзорныя трубы.</p>
<p> </p>
<h4><a id="chapter30"></a>З'ява VII</h4>
<p class="THEATRE-COMMENT">Тыя ж, Усходні вучоны, Заходні вучоны.</p>
<p><span class="ROLE">УСХОДНІ ВУЧОНЫ</span> (<i>стукнуўшыся з Заходнім</i>). Чорт подзеры!</p>
<p><span class="ROLE">ЗАХОДНІ ВУЧОНЫ.</span> Пся крэв!</p>
<p><span class="ROLE">УСХОДНІ ВУЧОНЫ.</span> Ізвініце, судар!</p>
<p><span class="ROLE">ЗАХОДНІ ВУЧОНЫ.</span> Пшэпрашам пана!</p>
<p><span class="ROLE">УСХОДНІ ВУЧОНЫ.</span> I вы здзесь?</p>
<p><span class="ROLE">ЗАХОДНІ ВУЧОНЫ.</span> I пан ту?</p>
<p class="THEATRE-COMMENT">Кланяюцца адзін аднаму і прысутным.</p>
<p><span class="ROLE">УСХОДНІ ВУЧОНЫ</span> (<i>да Янкі</i>). Очэнь кстаці, что вы, господзін белорус, здесь. Необходзімо почэрпнуць от вас сведенія касацельно церрыторыяльных данных обласці, іменуемой вашым племенем — Белорусь.</p>
<p><span class="ROLE">ЯНКА.</span> О, наша тэрыторыя, пане вучоны, вельмі вялікая — і вокам не дастаць! Уся Менская Брахалка, на якой вы, як бачу, гэтай тэрыторыі шукаеце, ды яшчэ далей.</p>
<p><span class="ROLE">ЗАХОДНІ ВУЧОНЫ.</span> А чы не можэце, пане бялорусін, поінформоваць венцэй шчэогулово о тэм вашым «далей»?</p>
<p><span class="ROLE">ЯНКА.</span> З гэтага нічога не выйдзе, пане вучоны. Бо абхапіць гэтае «далей» закораткі вашы пяты.</p>
<p><span class="ROLE">УСХОДНІ ВУЧОНЫ.</span> Так, так! (<i>Запісваючы ў нататнік</i>) Пры опросе аборыгенов Северо-Западного края о процяжэніі занімаемой імі церрыторыі выяснілось, что таковая включает в себе всю обласць Мінской Брэхалкі да ешчо далей... На вопрос, как далеко распространяетя оное «далей», мой собеседнік із племені белоруссов об'ясніл на местном обшчэрусском говорэ, что для постіжэнія сего «далей» у наукі вообшчэ і в частносці ў западной наукі короткі пяткі.</p>
<p><span class="ROLE">ЗАХОДНІ ВУЧОНЫ.</span> Так, так! (<i>Запісваючы ў нататнік уперамежку з Усходнім вучоным.</i>) Падчас баданя тубыльцув, осядлых на Всходніх Крэсах польскіх, о розмярах замешкалэго пшэз ніх тэрыторыуму зостало высветлёным, іж данэ тэрыторыум вхланя в себе цалкем провінцыён Мінскей Брэхалкі і ешчэ далей... На запытане, як сень далеко распостшэня овэ «далей», муй інформатор походзонцы од бялорусінув ожэкл в огульнопольскім мейсцоным нажэчу, іж для осёнгненця онэго «далей» наука наогул, а в шчэгульносці наука Всходня посяда за крутек пенты.</p>
<p><span class="ROLE">УСХОДНІ ВУЧОНЫ</span> (<i>скончыўшы пісаць</i>). Благодару покорно!</p>
<p><span class="ROLE">ЗАХОДНІ ВУЧОНЫ</span> (<i>скончыўшы пісаць</i>). Дзенькуен упшэйме!</p>
<p class="THEATRE-COMMENT">Абодва раскланьваюцца і выходзяць — кожны ў праціўны бок, з якога прыйшоў быў.</p>
<p> </p>
<h4><a id="chapter31"></a>З'ява VIII</h4>
<p class="THEATRE-COMMENT">Мікіта, Янка, Аленка, Гарошка.</p>
<p><span class="ROLE">АЛЕНКА.</span> На гэтых дык няма ніякага ўпынку! Шныраць і шныраць, як свінні ў чужым агародзе.</p>
<p><span class="ROLE">МІКІТА.</span> Мудрыя людзі — гэтыя вучоныя. Я заўсёды схіляю перад імі сваю, меджду протчым, галаву.</p>
<p><span class="ROLE">ЯНКА.</span> Асабліва перад гэтымі вы павінны як найніжэй схіляць.</p>
<p><span class="ROLE">МІКІТА.</span> Чаму так?</p>
<p><span class="ROLE">ЯНКА.</span> Бо вы ад гэткіх вучоных чэрпаеце сабе ўдзяткадайны клёк для падтрымання сваіх рэгістратарскіх кар'ераў у тутэйшым краі.</p>
<p><span class="ROLE">АЛЕНКА.</span> Ці не час ужо, дзядзька настаўнік, пакінуць гамонку ды йсці ў заезд, а то, чаго добрага, Шая замкне браму?</p>
<p><span class="ROLE">ЯНКА.</span> Ой, час, час! (<i>Да Гарошкі.</i>) А ці вы, дзядзька, пакупкі свае зрабілі?</p>
<p><span class="ROLE">ГАРОШКА.</span> Дзе там! Дарма толькі вытаптаў з паў-Менску — як у шабас, усе крамы пазачыняны. Паеду без табакі.</p>
<p><span class="ROLE">АЛЕНКА</span> (<i>жартаўліва</i>). Якое няшчасце! Гэта ж як у таткі пачнецца вялікі табачны пост, дык задасць ён усім нам табакі!</p>
<p><span class="ROLE">ГАРОШКА</span> (<i>дабрадушна</i>). Табакі не табакі, а перцу калі-небудзь дастанеш ты ў мяне за свой доўгі язык.</p>
<p><span class="ROLE">ЯНКА.</span> Хаця не пабецеся стары з малой за табаку. Мушу хутчэй вас адгэтуль весці. (<i>Да Мікіты, адвітваючыся.</i>) Бывайце здаровы, пане рэгістратар! Жычу вам у новай аратарскай профэсіі дастукацца асэсарскай рангі.</p>
<p><span class="ROLE">МІКІТА.</span> I вам таго самага, пане беларус, у вашай, меджду протчым, беларускай профэсіі.</p>
<p class="THEATRE-COMMENT">Янка, Аленка і Гарошка выходзяць. Па хвілі ўваходзіць Спічыні.</p>
<p> </p>
<h4><a id="chapter32"></a>З'ява IX</h4>
<p class="THEATRE-COMMENT">Спічыні, Мікіта.</p>
<p><span class="ROLE">СПІЧЫНІ.</span> Даруйце, мусье Зносілов, што змусіў вас крыху на сябе чакаць. Але апошнія дні так многа маю лекцыяў па аратарству, што папасці ўсюды ў свой час няма аніякай змогі.</p>
<p><span class="ROLE">МІКІТА.</span> Я вельмі рад, што ўсё ж такі вам, гэр профэсар, удалося ка мне папасці. Бо выступаць, меджду протчым, з трыбуны без практычнай лекцыі неяк ні сёе ні тое.</p>
<p><span class="ROLE">СПІЧЫНІ.</span> Цяпер ужо будзеце магчы выступаць хоць і заўтра. Можам пачынаць, мусье рэгістратар!</p>
<p><span class="ROLE">МІКІТА.</span> Меджду протчым, я гатоў, мусье профэсар!</p>
<p><span class="ROLE">СПІЧЫНІ.</span> Узлазьце на трыбуну, мусье рэгістратар.</p>
<p class="THEATRE-COMMENT">Мікіта становіцца на лаўцы.</p>
<p><span class="ROLE">СПІЧЫНІ.</span> Цяпер зрабеце позу. Крыху не так — прасцей фігуру і вышэй галаву, вочы — удаль. Левую руку абапрыце на левы клуб. Так! Так! Правая рука застаецца свабоднай — гэта, каб у патрэбных момантах вашай араторыі можна было, заціснуўшы кулак, патрасаць ёю над аўдыторыяй. Цяпер, калі зрабілі сабе аратарскую паставу, пачынайце прамову. Спачатку кажаце ціхім-ціхім голасам, пасля штораз — мацней, а пад канец бухаеце грамабойным голасам і, разумеецца, на чым свет патрасаеце кулакамі. Ну, цяпер пачынайце араторыю на тэму: «Пролетарыят і буржуазія».</p>
<p><span class="ROLE">МІКІТА.</span> Вельмі паважаныя, меджду протчым, мадамы, вельмі паважаныя, меджду протчым, мусьі! Да апошняга часу пролетарыят эксплёатаваў буржуазію. Буржуазія з усіх жыл выбівалася, каб здабыць сабе на чорны дзень якую жменю золата або кусок якога маёнтку, а пролетарыят, меджду протчым, у гэты бок і пальцам не ківаў; усёй работы яго было, што толькі, меджду протчым, працаваў, ды йшчэ за гэтую мізэрную працу цягнуў крывавую капейку з беднай буржуазіі. Буржуазія з кожным днём ад недастаткаў таўсцела — казаў той — расла не ўвышкі, а ўпапярэчкі, меджду протчым, як той гарбуз, а пролетарыят ад роскашы цянеў — казаў той — рос не ўпапярэчкі, а ўвышкі, меджду протчым, як тая тычка. Дзеля таго (<i>трасучы кулаком</i>) далоў!.. далоў!..</p>
<p><span class="ROLE">СПІЧЫНІ.</span> Затрымайцеся на мінутку. У сваёй араторыі вы пераблуталі лёгічныя тэрміны, і там, дзе павінна стаяць першае, у вас чамусьці другое, а дзе — другое, там стаіць першае. Ужо я вам казаў, што тэорыя аратарскага мастацтва не любіць, каб выкідалася перад аўдыторыяй тое, што ў вас папраўдзе накіпела на вантробе. Можаце думаць усё, што толькі вам падабаецца, але гаварыць абавязаны толькі тое, што іншым падабаецца. Толькі такім чынам вы зробіце сабе на свабоднай аратарскай профэсіі якследную асэсарскую кар'еру. Цяпер папробуйце сказаць араторыю на тэму: «Рэволюцыйная самадысцыпліна».</p>
<p><span class="ROLE">МІКІТА.</span> Ша... Шан... Не так... Меджду протчым, мае панечкі і мае паночкі! Рэволюцыйная самадысцыпліна... рэволюцыйная самадысцыпліна... гэта такая, меджду протчым, дысцыпліна, што мае два канцы — то яна ўсіх б'е, то яе ўсе б'юць, бо контррэволюцыйная дысцыпліна не спіць у шапку. 3 гэтае прычыны і рэволюцыйная самадысцыпліна не мае права спаць, меджду протчым, у шапку, бо йначай праспіць усю сваю гаспадарку. Дзеля гэтага (<i>трасучы кулакамі</i>) далоў... далоў... I так, меджду протчым...</p>
<p><span class="ROLE">СПІЧЫНІ.</span> Затрымайцеся. Гэта ў вас выйшла нібы лепей. Цяпер выслухайце маленькія дзве асцярогі: першае — калі ўзыдзеце на трыбуну, то ёмка зачашэце сабе на галаве думку аб тым, пры якой політычнай сытуацыі выступаеце з араторыяй. Другое — найбліжэйшая політычная сытуацыя, пры якой першы раз прыйдзецца выступаць вам публічна, апіраецца на пэўных пляцформах. Дзеля гэтага, перш чымся араторыць, вы павінны выбраць сабе стойкую пляцформу і толькі адну, а не дзве або тры, бо йначай можаце паскаўзнуцца і зваліцца з усіх трох разам.</p>
<p><span class="ROLE">МІКІТА.</span> Меджду протчым, магу я зысці ўжо, мусье профэсар, з трыбуны?</p>
<p><span class="ROLE">СПІЧЫНІ.</span> Можаце ўжо зысці, мусье рэгістратар, з трыбуны.</p>
<p>Мікіта зыходзіць.</p>
<p>Ахвяруем цяпер колькі хвілін на тэорытычнае асвятленне некаторых звязаных з аратарствам пытанняў. Вось, напрыклад, як вы сабе разумееце мітынг?</p>
<p><span class="ROLE">МІКІТА.</span> Мітынг, мусье профэсар, мітынг, меджду протчым, гэта нешта такое, што выдумалі ангельцы для тых, якія нічога не хочуць рабіць, а толькі ходзяць і варон страляюць. Мітынг, меджду протчым, гэта тое самае, што пераліванне з пустога ў парожняе. Мітынг — гэта тое з вушамі таварыства, дзе араторыць буду я, а слухаць будуць яны і крычаць будуць: віват, рэгістратар Зносілов! — калі іх па шэрсці пагладжу, і — далоў, рэгістратар Зносілов! — калі пагладжу іх проці шэрсці, меджду протчым.</p>
<p><span class="ROLE">СПІЧЫНІ.</span> Усё гэта як бы так і як бы не так. Але да гэтага яшчэ вернемся. Цяпер мне адкажэце на адно пытанне, і на сягоння будзе годзе. Вы што-небудзь ведаеце аб савецкім ладзе?</p>
<p><span class="ROLE">МІКІТА.</span> Оей! Нават добра ведаю.</p>
<p><span class="ROLE">СПІЧЫНІ.</span> Аб гэтым у вас павінен быць ясны, дужа ясны светагляд, адным словам — пад арэх.</p>
<p><span class="ROLE">МІКІТА.</span> Савецкі лад... Савецкі лад, меджду протчым, Гэнрых Мотавіч... Савецкі лад... гэта... гэта такая чырвоная паводка... такая, меджду протчым, паводка, аб якой не снілася ні Фараону, ні Салямону... Савецкі лад гэта... гэта...</p>
<p><span class="ROLE">СПІЧЫНІ</span> (<i>ускочыўшы з лаўкі</i>). Пардон! У мяне разбушаваліся нэрвы. Сюды машыруе нейкі немец. А я страшэнна не люблю спатыкацца з ворагам, калі ён наступае і калі ён адступае.</p>
<p><span class="ROLE">МІКІТА.</span> О так! Асабліва страшна з ім спатыкацца, меджду протчым, калі ён наступае.</p>
<p><span class="ROLE">СПІЧЫНІ.</span> Маю гонар кланяцца! (<i>Шпарка выходзіць.</i>)</p>
<p class="THEATRE-COMMENT">Уваходзяць НАСТА І НЕМЕЦ.</p>
<p> </p>
<h4><a id="chapter33"></a>З'ява X</h4>
<p class="THEATRE-COMMENT">Мікіта, Наста, Немец.</p>
<p><span class="ROLE">МІКІТА.</span> Наша найніжэйшае, меджду протчым, ушанаванне мамзэль Насце!</p>
<p><span class="ROLE">НАСТА.</span> Добры вечар! Добры вечар, мусье Нікіці!</p>
<p><span class="ROLE">МІКІТА.</span> Што ж гэта вы, мамзэль Наста, не самі адны, а з гэрам немцам, як з нявіннай ахвярай свайго, меджду протчым, чарадзейскага сэрца?</p>
<p><span class="ROLE">НАСТА.</span> Ужо даўно маё сэрца — не маё, а сядзіць у пастцы другога сэрца... (<i>Усміхаючыся.</i>) Чыйго?.. Вы, мусье Нікіці, пэўна ведаеце. А немец? Як мне напэўна вядома з пэўных крыніц, то гэта апошні з роду магіканаў, які, згодна з Берасцейскай умовай, пакідае сягоння нашы менскія палестыны і махае свае крокі туды, адкуль прыйшоў.</p>
<p><span class="ROLE">МІКІТА.</span> Але й палонных, як уважаю, па дарозе хапае. Ці гэта, можа, вы дабравольна, меджду протчым?</p>
<p><span class="ROLE">НАСТА.</span> О, немцам цяпер не да чужых генэралаў. Яны цяпер заняты спэцыяльна хапаннем сваіх жа ўласных генэралаў. Бо, як чула я ад пэўных асоб, у іх таксама рэволюцыя. А вось гэтага — дык я толькі ахвяравалася правесці да Брахалкі.</p>
<p><span class="ROLE">МІКІТА.</span> А ці не ведаеце, мамзэль Наста, можа, яму на дарогу маркі патрэбны, бо я маю да прадання?</p>
<p><span class="ROLE">НАСТА.</span> Спытайцеся.</p>
<p><span class="ROLE">МІКІТА</span> <i>(да Немца</i>). Меджду протчым, гэр гэрманіш, можа, купіце германскія маркі?</p>
<p class="THEATRE-COMMENT">Немец паказвае на мігі, што не разумее, у чым рэч. Мікіта дастае партманэ, а з яго грошы і на міг паказвае немцу, каб купіў. НЕМЕЦ тлумачыць на мігі, што яму грошы не трэба, бярэ «пад казырок» і выходзіць.</p>
<p> </p>
<h4><a id="chapter34"></a>З'ява XI</h4>
<p class="THEATRE-COMMENT">Мікіта, Наста.</p>
<p><span class="ROLE">МІКІТА</span> (<i>палажыўшы, не помнячы, партманэ з грашыма на лаўку</i>). Ну і немец, меджду протчым! Сваіх жа нямецкіх марак не хацеў купіць. Але што гэта — ці ён нямы, што ні слова не адказаў мне на запытанне?</p>
<p><span class="ROLE">НАСТА.</span> Не нямы, а толькі немец і па-нашаму не разумее.</p>
<p><span class="ROLE">МІКІТА.</span> Гм! Цікава! А чаму той, што маніўся мяне ў палон, меджду протчым, узяць, як рэпу сек па-нашаму?</p>
<p><span class="ROLE">НАСТА.</span> А гэта іншая рэч. У іх, як мне з пэўных крыніц вядома, ёсць спэцы ад усялякіх языкоў, ну вы і нарваліся на гэткага спэца.</p>
<p class="THEATRE-COMMENT">Паўза.</p>
<p><span class="ROLE">МІКІТА</span> (<i>набок</i>). Страшэнна, меджду протчым, адпаведная хвіліна, каб паўтарыць мамзэль Насце сваю адвечную пропозыцыю.</p>
<p><span class="ROLE">НАСТА.</span> Аб чым гэта вы так задумаліся, мусье Нікіці?</p>
<p><span class="ROLE">МІКІТА.</span> Ды ўсё аб тым самым, меджду протчым, хэрувімская мамзэль Наста: аб вас мае думы ўпалі ў глыбокую задуму.</p>
<p><span class="ROLE">НАСТА.</span> I глупства робяць гэтыя вашы думы. Я ж вам ужо цяперся забараніла думаць аба мне, пакуль не зробіцеся асэсарам! Значыцца, і не маеце права думаць.</p>
<p><span class="ROLE">МІКІТА.</span> Не магу вытрываць, сэрафімская, меджду протчым, мамзэль Наста, аніяк не магу вытрываць! (<i>Становіцца на лаўцы перад Настай на калені, засланяючы збольшага яе й сябе распушчаным парасонам.</i>) Мадоністая мамзэль Наста! Каханне маё, меджду протчым, вульканічнае! Падаруйце ж мне, нарэшце, сваю абымальную руку і сваё трапятлівае сэрца. Асэсарам буду я, вось пабачыце, што буду! Ужо я стаю на вялікай дарозе да славы, да славы знамянітага, меджду протчым, аратара. А там як піць даць атрымаю асэсарства. Меджду протчым, чырвоным асэсарам буду! Толькі прымеце мяне, жыватворнакрынічная мамзэль Наста, у пакорныя і вечныя слугі вашага, меджду протчым, сіньёрыстага сэрца.</p>
<p><span class="ROLE">НАСТА.</span> Хапун вас не схопіць, мусье Нікіці, калі яшчэ крыху пачакаеце на мае рукі і на маё сэрца. Толькі тады з гэтага квасу будзе піва, калі я з пэўных крыніц напэўна даведаюся, што вы не рэгістратар толькі, а ўжо асэсар. А іншых залётаў ды іншых каханняў мой організм не прымае. Пакіньце кленчыць на лаўцы, а так сабе на зямлі чакайце. Будзьце здаровы! Мушу збегаць у вадну пэўную крыніцу. (<i>Выходзіць.</i>)</p>
<p>МІКІТА (<i>яшчэ кленчачы і працягнуўшы з парасонам рукі ўслед Насце</i>). О, ранга мая асэсарская! О, кляса мая бонтонная, беспардонная!</p>
<p> </p>
<h4><a id="chapter35"></a>З'ява XII</h4>
<p class="THEATRE-COMMENT">Мікіта, Абарванец.</p>
<p><span class="ROLE">АБАРВАНЕЦ</span> <i>(ўвайшоўшы з таго боку, куды Наста выйшла, ды кленчачага з працягнутымі рукамі Мікіты)</i>. Пажэртвуйце, таварыш, безработнаму!</p>
<p><span class="ROLE">МІКІТА</span> <i>(зышоўшы з лаўкі, набок)</i>. Пачынаецца! Падумаеш, таварыш! <i>(Да Абарванца.)</i> Выбачайце, я не таварыш, а, меджду протчым, буржуаз, а як вам хіба ведама — буржуазія нічым не жэртвуе. <i>(Сярдзіта адварачваецца набок.)</i></p>
<p><span class="ROLE">АБАРВАНЕЦ</span> (<i>патросшы кулаком, набок</i>). Пачакай! Заўтра ты ў мяне йначай запяеш! Заўтра ты ў мяне папросіш пажэртваваць. (<i>Забірае пакінутае на лаўцы партманэ і выходзіць.</i>)</p>
<p> </p>
<h4><a id="chapter36"></a>З'ява XIII</h4>
<p class="THEATRE-COMMENT">Мікіта.</p>
<p><span class="ROLE">МІКІТА</span> <i>(да праходзячай з чырвоным сцягам групы грамадзян і грамадзянак)</i>. Мо, шаноўныя мадамы і мусьі, патрабуеце купіць марак? <i>(Мацаецца па кішэнях.)</i> Новенькія... Але, новенькія... Дзе ж яны? <i>(Прыглядаецца на зямлю, на лаўку.)</i></p>
<p>Грамадзяне і грамадзянкі, пырснуўшы смехам, пайшлі.</p>
<p>Сцягнуў нехта! Апошнія грошыкі сцягнуў, меджду протчым, і рускія і нямецкія. Заўтра не будзе за што і рук зачапіць. (<i>Апускаецца з уздохам на лаўку, кладзе на паруччы рукі, звешвае на іх галаву і ўпадае ў глыбокую напаўсонную задуму.</i>)</p>
<p class="THEATRE-COMMENT">Паўза.</p>
<p>Пачынаецца танец Ценяў пад музыку шарманкі. Пасля некалькіх мінут раптоўна ўрываюцца зыкі вайсковай музыкі, граючай цырыманіяльны марш, і крыкі: «Ура! Ура!» Танцуючыя Цені нікнуць.</p>
<p><span class="ROLE">Мікіта</span> (<i>ускаквае і пад тахт музыкі топчацца на адным месцы. Пасля быстра выцягвае з кішэні чырвоную хустачку, прывязвае да парасона, становіцца на лаўку і, таксама маршыруючы пад музыку на адным месцы, махае каля галавы парасонам з хусткай і крычыць.</i>) Хай жывуць свабодныя профэсіі! Хай жывуць чырвоныя асэсарскія рангі!</p>
<p class="THEATRE-COMMENT">3аслона</p>
<p> </p>
<h3><a id="chapter37"></a>ДЗЕЯ ТРЭЦЯЯ</h3>
<p class="THEATRE-COMMENT">Той самы, што ў першай дзеі, Мікітавы пакой. У беспарадку накідана ўсякіх хатніх рэчаў, як бы яны сабраны былі з некалькіх пакояў. Люстра, грамафона і мяккіх крэслаў няма. Шпалеры павыдзіраны і кускамі звісаюць к долу. Абразы і малюнкі — тыя самыя, што ў першай дзеі, — перавернуты тварам да сцяны. Па ўсіх свабодных мясцох расклеены па сценах друкаваныя ўрадавыя пастановы, дэкрэты, лозунгі, загалоўкі тагачасных газет, плакаты. Вісіць балалайка. Калі падымаецца заслона, ГАНУЛЯ, закасаўшы рукі, мые бялізну ў начоўках, непадалёк сядзіць ГАРОШКА і пыхкае люльку.</p>
<p> </p>
<h4><a id="chapter38"></a>З'ява I</h4>
<p class="THEATRE-COMMENT">Гануля, Гарошка.</p>
<p><span class="ROLE">ГАРОШКА.</span> Аб чым жа, тое-гэта, хацеў я казаць?</p>
<p><span class="ROLE">ГАНУЛЯ.</span> А нешта нейкае аб высяленні была ў цябе, сваток, гутарка напачатку.</p>
<p><span class="ROLE">ГАРОШКА.</span> Ага, успомніў! Дык вось, як нашы гэткім чынам апошні суд з князем прайгралі, пачалося тое высяленне. Але як, свацейка, пачалося?! Нашы ўсё роўна не хацелі пакідаць сваіх загаспадараных сяліб. Ну, што ж? Нагналі гібель казакаў, сам нават спраўнік з Менску прыехаў. Тады ўсе мужчыны і ўсе кабеты, найболей старэйшыя, паклаліся ўпоперак вуліцы. «Хай высяляюць! — сказалі сабе гэтак. — Хай праз нашы галовы ўвойдуць у нашы родныя хаты!» Ну, разумеецца, казакі не спалохаліся гэтага. Рынулі ўсёй гурмай на конях праз ляжачы народ, а за імі прыстаў на сваёй вараной тройцы. На капусту людзей зрэзалі і на кашу з зямлёй змяшалі. Бацька й маці мае таксама там засталіся.</p>
<p><span class="ROLE">ГАНУЛЯ.</span> Мы наракаем, што цяпер цяжка жывецца, а як падумаеш, дык і ўперад не вялікі мёд быў.</p>
<p><span class="ROLE">ГАРОШКА.</span> I чамярыца яго ведае, як гэта неяк хітра на свеце ўстроена! Паны былі польскія, законы — рускія; польскія лаюць рускіх, рускія лаюць польскіх, а як прыйдзе што да чаго, каб нашага простага чалавека пакрыўдзіць, дык і польскія і рускія ў адну дудку граюць.</p>
<p><span class="ROLE">ГАНУЛЯ.</span> Ды яно ж гэтак, мой сваток. Каму па каму, а нам, казаў той, дык два камы.</p>
<p><span class="ROLE">ГАРОШКА.</span> Наш настаўнік, Янка, дык той без ніякага нічога, як тапаром сячэ: «Пакуль, кажа, не зробімся самі сабе гаспадарамі, датуль ніякага ладу, ні складу ў нас не будзе. Гэты пастаўнік добры і дужа разумны чалавек, але трохі галава яго нечым заведзена, бо мала, што сам носіцца, як кот з салам, з усялякімі мудрымі думкамі, дык яшчэ, як на тое ліха, і маёй Аленцы ў галаве ўсё дагары нагамі перакуліў. I цяпер тая ўжо, як папуга, паўтарае за ім: «Недачаканне іх! — кажа. — Будзем самі сабе гаспадарамі!»</p>
<p><span class="ROLE">ГАНУЛЯ.</span> Звычайная рэч, мой сваток. Маладое піва заўсёды шуміць.</p>
<p><span class="ROLE">ГАРОШКА.</span> Так яно так. Але найчасцей ад гэтага шуму нам, бацьком, галава баліць. Я табе йшчэ не казаў, мая свацейка, што ў мяне апрача Аленкі быў і сын — Юрка. Удалы дзяцюк быў, ах які ўдалы! і таксама шумеў, занадта ўжо шумеў. I што? Самахоць за німашто асіраціў мяне. Служыў тады ён у Маскве на нейкай фабрыцы. А там — помніш? — у дзевяцьсот пятым годзе пайшлі забастоўкі ды іншыя непарадкі. Як людзі казалі, і мой Юрка не адстаў. Вылез на вуліцу і давай з іншымі на чым свет шумець і крычаць: «Зямлі і волі!» Разумеецца, за такі крык жандармы і збяёдалі яго з гэтага свету. Кажу свайму настаўніку, што во да чаго шум і крык такі даводзіць, а ён смяецца: «Бо, кажа, твой Юрка за чужую зямлю і волю шумеў і крычаў, а не за сваю, дык нічога з гэтага і не выйшла».</p>
<p class="THEATRE-COMMENT">Уваходзяць ЯНКА І АЛЕНКА.</p>
<p> </p>
<h4><a id="chapter39"></a>З'ява II</h4>
<p class="THEATRE-COMMENT">Гануля, Гарошка, Аленка, Янка.</p>
<p><span class="ROLE">ЯНКА</span> (<i>вітаючыся з Гануляй</i>). Як жывём, цётачка? Даўненька ўжо з вамі не бачыліся!</p>
<p><span class="ROLE">ГАНУЛЯ</span> (<i>пакінуўшы мыццё</i>). О, даўненька! Бадай, годзікі са два ўжо будзе.</p>
<p><span class="ROLE">ЯНКА.</span> Ды з гакам, цётачка. (<i>Да Гарошкі.</i>) А дзядзька Гарошка прачакаўся, мабыць, на нас? Пэўна люлек з тузін змарнаваў за гэты час.</p>
<p><span class="ROLE">АЛЕНКА.</span> Тузін не тузін, а штук з сем то пэўна ж татка выпыкаў.</p>
<p><span class="ROLE">ГАРОШКА.</span> Не табе іх лічыць, сарока! (<i>Буркліва.</i>) Пайшлі і прапалі, а мне сядзі тут у чужой хаце і чакай на іх.</p>
<p><span class="ROLE">ГАНУЛЯ.</span> Што ты, сваток? Якая ж гэта чужая табе хата?</p>
<p><span class="ROLE">ЯНКА.</span> Ну, не бурчэце, дзядзька: у вельмі пільнай справе прыйшлося нам заседзецца крыху.</p>
<p><span class="ROLE">ГАРОШКА.</span> Заседзецца, заседзецца! Як прышпілюць вам калі-небудзь хвост на гэтых пасядзінах, то прападзе вам ахвота і стаяць, не толькі што сядзець. Тое-гэта, палякі на носе, — кажуць, што ўжо Навінку забралі, — а яны швэндаюцца сабе!</p>
<p><span class="ROLE">АЛЕНКА.</span> Трэба ж было, татачка, прыгледзецца, як рыхтуюцца менчукі спатыкаць новых акупантаў.</p>
<p><span class="ROLE">ГАРОШКА.</span> Ну, і што там цікавага? Мала йшчэ вас гэтыя абскубанды паскубалі.</p>
<p><span class="ROLE">АЛЕНКА.</span> Не абскубанды, тата, але акупанты, акупанты.</p>
<p class="THEATRE-COMMENT">Паўза.</p>
<p><span class="ROLE">ЯНКА</span> (<i>азіраючыся па пакоі, да Ганулі</i>). Але ваша хата, цётачка, надта неяк змянілася ад таго часу, як я выехаў ад вас: так выглядае тут усё, як бы вы толькі што з іншай кватэры перавезліся.</p>
<p><span class="ROLE">ГАНУЛЯ.</span> Бачыце, было тут у нас у Менску апошнім часам нейкае палатненне, дык нас і ўпалатнілі ў адзін пакой, а іншыя — забралі. Той пакой, дзе жылі вы, аддалі нейкаму ў скураной жакетцы, — паміж іншым, ён сягоння раніцай ужо выехаў ад нас; а з таго боку, дзе была мая спальня і Мікіткавы габінэт, абодва гэныя пакоі заняў нейкі іхні рэдактар, па прозвішчы Гізульскі. Але, як відаць з усяго, то ён, мусіць, не зусім іхні, бо нешта не збіраецца выязджаць, хоць іхнія амаль ужо ўсе выехалі. Мікітка кажа, што гэты Гізульскі душа, а не чалавек, — надта політычны і знае ўсялякія свабодныя профэсіі.</p>
<p><span class="ROLE">ЯНКА.</span> Асабліва, мабыць, добра знаёмы з профэсіяй правакатарскага мастацтва?</p>
<p><span class="ROLE">ГАНУЛЯ.</span> Хто яго разбярэ, з якім і з чым ён там знаёмы.</p>
<p><span class="ROLE">ЯНКА.</span> Мусіць, для гэтага політычнага чалавека вы, цётачка, крэслы свае плюшавыя аддалі, каб мякчэй было яму сядзець, бо гэтых крэслаў штось не бачу я тут?</p>
<p><span class="ROLE">ГАНУЛЯ.</span> Ды не! Да яго йшчэ пераезду сюды нашы крэслы недзе ў іншае месца спалатнілі.</p>
<p><span class="ROLE">АЛЕНКА.</span> I грамафон з люстрам таксама?</p>
<p><span class="ROLE">ГАНУЛЯ.</span> Не, дзетка. Гэтыя рэчы Мікітка мой сёлета на тавараабмен прагандляваў. I вось з усяёй, казаў той, роскашы засталася толькі балалайка, але і тую запісалі на нейкі ўчот.</p>
<p class="THEATRE-COMMENT">Уваходзіць МІКІТА ў вынашанай і палатанай «зашчытнага» колеру вопратцы, цягнучы за сабой каламажку, у якой: тры тоўстыя вялізныя партфелі, а чацвёрты — меншы; пад імі: колькі малых мяшэчкаў з прадуктамі, два селядцы, звязаныя лыкам, тры воблы, нанізаныя на аборку, невялічкая стограмовая пляшка з газай, вялікае, быццам з-пад капелюша, пудэлка з пудрай, некалькі сучкоў дроў, букетнік для кветак, тры чаркі.</p>
<p> </p>
<h4><a id="chapter40"></a>З'ява III</h4>
<p class="THEATRE-COMMENT">Гануля, Гарошка, Аленка, Янка, Мікіта.</p>
<p><span class="ROLE">МІКІТА</span> (<i>уцягнуушы каламажку, вітаючыся з Янкам</i>). Якое прыемнае, меджду протчым, спатканне, таварыш профэсар! Колькі лет! Колькі зім!</p>
<p><span class="ROLE">ЯНКА.</span> I ні колькі лет і ні колькі зім, а ўсяго восем месяцаў, пане рэгістратар, як мы бачыліся. Але, мабыць, цяжкія вашы справы, што так цяжка вам час плыве: месяцы ў цэлыя леты і зімы замяніліся?</p>
<p><span class="ROLE">МІКІТА.</span> Так сабе, нічога сабе, меджду протчым, плыве.</p>
<p><span class="ROLE">ЯНКА.</span> Дый што гэта з вамі? Ці не ўпісаліся вы ў менскія свабодныя гэрцум-сролікі? — як тачнік які, тарабаніце гэту брычку з сабой.</p>
<p><span class="ROLE">ГАРОШКА.</span> Мусіць, яны пазайздросцілі конскаму хлебу.</p>
<p><span class="ROLE">ГАНУЛЯ.</span> Гэта Мікітка кожны дзень гэтак на службу ездзіць.</p>
<p><span class="ROLE">МІКІТА.</span> А так, пане профэсар. Пры сучасным політычным і экономічным становішчы Расійскай, меджду протчым, імпэрыі няможна йначай. Цяпер так: калі конь можа цягаць павозку, то чалавек і пагатове. На тое ж у нас і абсалютная свабода, каб усё жывое мела абсалютнае раўнапраўе.</p>
<p><span class="ROLE">ЯНКА.</span> Раўнапраўе-то раўнапраўе, але ж хіба яно вам не загадвае быць штодзень за нейкага саматужнага вазюра?</p>
<p><span class="ROLE">МІКІТА.</span> О не! Каламажку я цягаю з сабой толькі дабравольна і толькі для ўласнай выгады. Па-першае: на службу і са службы важу патрэбныя сабе офіцыяльныя, меджду протчым, паперы; па-другое: важу, але ўжо толькі са службы, усялякія пайкі, коопэрацыйны тавар і іншае; па-трэцяе: вось пападаецца па дарозе якая-небудзь контрабанда, іначай кажучы — рэчы, якія ўвозіць у Менск забаронена: мука, крупы, бульба, сала, масла, цыбуля, рэдзька і гэтаму, меджду протчым, падобнае. Значыцца, выгандляваў цішком, каб ніхто не бачыў, тое-сёе з гэтай контрабанды на якую-сякую панчоху ці шкарпэтку, палажыў сабе, меджду протчым, на воз і вязі сабе ў сваёй каламажцы. Ну, і ці ж невыгодна?</p>
<p><span class="ROLE">АЛЕНКА</span> (<i>прабуючы падымаць паасобку партфелі ў каламажцы</i>). Ну і цяжкія ж гэтыя торбы! Ці не каменне ў іх напакавана?</p>
<p><span class="ROLE">МІКІТА.</span> Не каменне, меджду протчым, мамзэль, а наш хлеб штодзенны. (<i>Дастаючы першы партфель.</i>) У гэтым портфэльчыку ўсялякія асабістыя пасведчанні: на маю асобу, на маю кватэру, на ваду, на апал, на яду, на хадзьбу і гэтак далей, і яшчэ дакуманты на права ўставаць рана і не ўставаць рана, хадзіць на службу і не хадзіць на службу, насіць вопратку і не насіць вопратку, трымаць грошы і не трымаць грошы, мець сабе жонак і дзяцей і не мець сабе жонак і дзяцей, свістаць, меджду протчым, на...</p>
<p><span class="ROLE">ЯНКА</span> (<i>перабіўшы</i>). А ў гэным другім лантуху?</p>
<p><span class="ROLE">МІКІТА</span> (<i>дастаючы другі партфель</i>). А ў гэтым, меджду протчым, портфэльчыку ўсялякія дэкрэты, законы, пастановы, загады, рэзолюцыі, інструкцыі аб раўнапраўі ўсіх расаў і падрасаў, усіх нацый і паднацый, усіх народаў і паднародаў, усіх моваў і падмоваў — у нашай ядынай і непадзельнай Літбеларускай рэспубліцы. (<i>Дастаючы трэці партфель.</i>) У гэтым толькі грошы — мая пэнсія за першыя дзесяць дзён гэтага ліпня месяца і за два тыдні наперад. (<i>Дастаючы чацвёрты, апошні партфель.</i>) А ў гэтым карапузіку важнейшыя дакуманты: профсаюзу, біржы працы, культасветы, нашага № 157 348 дамкому, у якім я паўнапраўны сакратар, і гэтак, меджду протчым, далей. (<i>Дастаючы іншыя рэчы з каламажкі.</i>) Далей ідуць мае за месяц чэрвень, за першыя дзесяць дзён ліпня і за два тыдні наперад дармовыя, меджду протчым, пайкі: сем фунтаў адборнай атрубянай мукі, паўтара фунта з асьмушкай круп, два фунты з чвэрткай гароху, не ведаю колькі газы, паўчвэрці фунта і два лоты солі, і да ўсяго гэтага яшчэ: селядцы, тараны, сем з паловай фунтаў дроў, пудэлачка, меджду протчым, пудры а-ля-руж, падстаўка для кветак, тры чаркі, а болей, здаецца, нічога няма.</p>
<p><span class="ROLE">ЯНКА.</span> Як уважаю, дойная каза выйшла з вашай свабоднай профэсіі аратара: столькі грошай, ды яшчэ дармовыя пайкі!</p>
<p><span class="ROLE">МІКІТА.</span> Бачыце, пане профэсар, як вам сказаць, меджду протчым, я ўжо махнуў рукой на ўсе свабодныя профэсіі: штосьці мне яны не шанцуюць.</p>
<p><span class="ROLE">ГАНУЛЯ.</span> Не шанцуюць, бо не за сваё бярэшся. Гэта ж, трэба вам ведаць, чуць не наклікаў на сваю галаву безгалоўя. Як толькі немцы выйшлі, то ён ужо на другі дзень палез на Трэку недзе на вышкі і давай на чым свет падбухторываць людзей. Спачатку ўсе здзівіўшыся глядзелі, смяяліся, а пасля давай шпурляць у яго чым хто папала. Сцягнулі гвалтам з вышак і немаведама куды б зацягнулі. Але, на шчасце, заступілася мамзэль Наста і сяк-так выпутала з гэтай бяды.</p>
<p><span class="ROLE">МІКІТА.</span> Меджду протчым, мамаша, вы крыху не ў тых колерах адмалявалі ўсю гэтую трагічную гісторыю. Уся бяда была ў тым, што я не ўгадаў, на якую, меджду протчым, стануць пляцформу, дзеля гэтага паслізнуўся і быў змушаны прымусова зыйсці з трыбуны. I гэтае, меджду протчым, здарэнне пераканала мяне, што кроў свабодных профэсій у маіх жылах яшчэ не цячэ і што маё праўдзівае прызванне вось у гэтым (<i>хлопаючы па партфелях</i>): паперы, паперы й паперы. Цяпер я, пане профэсар, маю шаснаццаць дзенных і восем вячэрніх, меджду протчым, пасадаў рэгістратара ў розных Менскіх Губэрнскіх Саўхозах, Нархозах, Комхозах, Домхозах і іншых аддзелах, пададдзелах і напаўпададдзелах, дзе, меджду протчым, сяджу сабе і сяджу сабе, пішу сабе і пішу сабе. На маю пільную працу нават начальства, меджду протчым, звярнула ўвагу і да маёй рангі рэгістратара дабавіла ганаровую падрангу, якая па-нашаму завецца «Совбур». Бяда толькі, меджду протчым, што вось новая, па ліку трэцяя, політычная сытуацыя спыняе на няведамы час гэту маю рэгістратарска-совбурскую кар'еру.</p>
<p class="THEATRE-COMMENT">Уваходзяць з дваіх праціўных дзвярэй ВУЧОНЫЯ.</p>
<p> </p>
<h4><a id="chapter41"></a>З'ява IV</h4>
<p class="THEATRE-COMMENT">Тыя ж, Заходні вучоны, Усходні вучоны.</p>
<p><span class="ROLE">ЗАХОДНІ ВУЧОНЫ</span> (<i>стукнуўшыся з Усходнім</i>). Пся крэв!</p>
<p><span class="ROLE">УСХОДНІ ВУЧОНЫ.</span> Чорт подзеры!</p>
<p><span class="ROLE">ЗАХОДНІ ВУЧОНЫ.</span> Пшэпрашам пана!</p>
<p><span class="ROLE">УСХОДНІ ВУЧОНЫ.</span> Ізвініце, судар!</p>
<p><span class="ROLE">ЗАХОДНІ ВУЧОНЫ.</span> I пан ту?</p>
<p><span class="ROLE">УСХОДНІ ВУЧОНЫ.</span> I вы здзесь?</p>
<p class="THEATRE-COMMENT">Кланяюцца самі сабе і прысутным.</p>
<p><span class="ROLE">ЗАХОДНІ ВУЧОНЫ</span> (<i>да Янкі</i>). Бардзо на часе, жэ пан обэцным ест. Для взбогацэня нашэй ведзы польскей потшэбнэ сон ешчэ нектурэ шчэгулы о нібы вашым краю. Можэ, шановны пан поінформуе цось о пшыродзе так званэй по-вашэму Бялэй Русі і цось о тэм, яке собе закрэсляце граніцэ політычнэ.</p>
<p><span class="ROLE">ЯНКА.</span> Прырода наша, пане вучоныя, прыродная. Маем поле і лес, горы і даліны, рэчкі і вазёры, нават мора мелі — называлася Пінскае, — але акупанты змяшалі яго з гразёй, дык засталося толькі Пінскае балота. А граніц політычных не маем, бо і політыкі сваёй не маем — на чужой політыцы пакуль што ездзім.</p>
<p><span class="ROLE">УСХОДНІ ВУЧОНЫ</span> (<i>запісваючы ў нататнік</i>). Прырода в Русском Северо-Западном крае веліка і обільна — есть суша і водныя басейны, дажэ морэ собственное імелось, но благодара врэдным клімацічэскім веяніям с Запада поіменованное морэ утонуло в Пінском болоце. Что касается поліцічэскіх граніц обласці, то оне в представленіі здзешніх обшчэрускіх людзей очень туманны. Всё жэ прымечается стрэмленіе расшырыць эці граніцы на Запад.</p>
<p><span class="ROLE">ЗАХОДНІ ВУЧОНЫ</span> (<i>запісваючы ўперамежку з Усходнім</i>). Пшырода на Польскіх Крэсах Всходніх надзвычай буйна і богата; эгзыстуе лёнд і водозбёры; край тэн посядал навэт можэ, але, завдзенчаёнц шкодлівым вплывом зэ Всходу, можэ тэ пшэісточыло сень в Пінске блото. Цо сень тычы граніц політычных краю, то взглендэм іх у месцовэй людності вшэхпольскей пшэдставене барздо не яснэ. Еднак, спостшэга сень донжэне розшэжыць овэ граніцэ на Всхуд.</p>
<p><span class="ROLE">УСХОДНІ ВУЧОНЫ.</span> Ешчо одзін маленькій вопрос: вашы землякі не собіраются в будушчэм прыобрэсці себе морэ вместо утонувшего, чтобы со временем пробіць себе куда-нібудзь окошко — в Европу ілі Азію?</p>
<p><span class="ROLE">ЯНКА.</span> Нам і без мора, пане вучоны, хапае дзе тапіцца, як павее пошасцяй праз усходнія ці заходнія «акошкі».</p>
<p><span class="ROLE">УСХОДНІ ВУЧОНЫ</span> (<i>запісваючы</i>). О Дарданелах, о Індзійскіх морях і о какіх-лібо окошках не помышляют і помышляць не жэлают, ібо, по іх жэ словам, і без того імеют гдзе топіться, когда повеет сквознякамі із Запада.</p>
<p><span class="ROLE">ЗАХОДНІ ВУЧОНЫ</span> (<i>запісваючы ўперамежку з Усходнім</i>). О розшчжэнню своіх граніц од можа до можа не мажон і мажыць собе не жычон, поневаж, як самі твердзон, маём гдзе топіць сень і бэз можа, гды повеён пшэцёнгі зэ Всходу.</p>
<p><span class="ROLE">УСХОДНІ ВУЧОНЫ</span> (<i>скончыўшы пісаць</i>). Благодару вас!</p>
<p><span class="ROLE">ЗАХОДНІ ВУЧОНЫ</span> (<i>скончыўшы пісаць</i>). Дзенькуен пану!</p>
<p class="THEATRE-COMMENT">ВУЧОНЫЯ кланяюцца і выходзяць кожны ў праціўныя дзверы, якімі прыйшоў быў.</p>
<p> </p>
<h4><a id="chapter42"></a>З'ява V</h4>
<p class="THEATRE-COMMENT">Гануля, Гарошка, Аленка, Янка, Мікіта.</p>
<p><span class="ROLE">ЯНКА</span> (<i>да Мікіты</i>). Ну і дурыгаловы гэтыя вашы вучоныя!</p>
<p><span class="ROLE">МІКІТА.</span> Усё гэта, меджду протчым, тутэйшыя людзі: адзін дзякавы сын, а другі — арганіставы.</p>
<p><span class="ROLE">АЛЕНКА.</span> Хоць яны і вучоныя і тутэйшыя, а ўсё ж такі надта смешныя.</p>
<p><span class="ROLE">МІКІТА.</span> Для асоб з глухой вёскі, мамзэль, можа, яны і смешныя, а для менскай рускай, меджду протчым, інтэлігенцыі яны зусім сур'ёзныя вучоныя.</p>
<p><span class="ROLE">ЯНКА.</span> Такія сур'ёзныя, пане совбур, як і сягонешні выгляд вашай хаты, асабліва гэтыя хвасты ад шпалераў ды абразы задам наперад.</p>
<p><span class="ROLE">МІКІТА.</span> Гэта, пане профэсар, ёсць вынік майго апошняга, меджду протчым, службовага становішча і апошняй політычнай сытуацыі, якая ўтварылася ў Расійскай, меджду протчым, імпэрыі. Усё гэта вымагала тое-сёе змяніць і ў хатніх абставінах, каб такім спосабам надаць болей, меджду протчым, дэмократычнасці і прастаты.</p>
<p><span class="ROLE">ЯНКА.</span> Лёгкі і танны спосаб у вас дапасоўвацца да сытуацыі.</p>
<p><span class="ROLE">МІКІТА.</span> Надта лёгкі і танны. Глядзіце. (<i>Пераварачвае абразы.</i>) Раз, два! і гатова.</p>
<p><span class="ROLE">ЯНКА.</span> Цікава толькі, як гэта вы з сваім апошнім саўбураўскім становішчам дапасуецеся да самай навейшай політычнай сытуацыі, што круціцца ўжо каля Пярэспы?</p>
<p><span class="ROLE">МІКІТА.</span> Аб гэтым я таксама, меджду протчым, не забыўся. Мой профэсар гэр Спічыні працуе са мной у даным кірунку ўжо некалькі часу і памагае мне расцярэбліваць дарогу да будучай маёй кар'еры ў губарнатарскай канцылярыі. Бяру ў яго лекцыі таго «языка», з якім прыходзіць новая сытуацыя.</p>
<p><span class="ROLE">ЯНКА.</span> Глядзеце толькі, каб гэты гэр Спічыні вам не ўставіў і тут спіц, як і перад нямецкай сытуацыяй.</p>
<p><span class="ROLE">МІКІТА.</span> Меджду протчым, гэр Спічыні таму не вінен, што напладзілі сабе людзі языкоў, як тая трусіха трусянят, і мне, меджду протчым, як ідуць немцы — вучыся па-нямецку, як ідуць палякі — вучыся па-польску, а як будуць ісці нейкія іншыя — вучыся па нейкаму па-іншаму. I гэр Спічыні тут ні пры чым. Эх, каб я быў, меджду протчым, царом! Завёў бы я ад Азіі да Аўстраліі, ад Афрыкі да Амэрыкі і ад Смаленску да Бэрліну адзін непадзельны рускі язык і жыў бы сабе тады прыпяваючы. А то круці галавой над языкамі, як баран які над студняй.</p>
<p><span class="ROLE">ЯНКА.</span> Бачыў бог, што не даў свінні рог, а рэгістратару панавання. Але чаму б вам, колежскі рэгістратар Нікіцій Зносілов, не стацца тым, чым вы самдзеле ёсць: Мікіта Зносак — і мілагучна, і па-тутэйшаму, ды языкоў не трэба мяняць, як цыган коні?</p>
<p><span class="ROLE">МІКІТА.</span> Як гэта разумець, меджду протчым?</p>
<p><span class="ROLE">ЯНКА.</span> А надта проста: стаць на свой тутэйшы грунт, на той грунт, на якім узраслі вашы бацькі, дзяды.</p>
<p><span class="ROLE">МІКІТА.</span> Меджду протчым, вы напамыкаеце, сябра беларус, каб я стаў не на свой, а на ваш — беларускі, хэ-хэ-хэ! грунт.</p>
<p><span class="ROLE">ЯНКА.</span> А хоць бы й так.</p>
<p><span class="ROLE">МІКІТА.</span> Меджду протчым, пане настаўнік, яшчэ я не ўпаў з сваім гонарам так нізка, каб лезці ў вашу, выбачайце, мужыцкую беларускую кампанію. Вы, можа, параіце мне яшчэ і вашага Тарашкевіча граматыку зубрыць?</p>
<p><span class="ROLE">ЯНКА.</span> А чаму ж бы не?</p>
<p><span class="ROLE">МІКІТА.</span> Ха-ха-ха! Ха-ха-ха! I жартаўнік жа вы, дзядзька беларус, незвычайны вы жартаўнік! Ха-ха-ха! Не маючы што рабіць, інтэрнацыянальная інтэлігенцыя выдумала гэты нейкі нацыянальны беларускі язык, а вы хацелі б заставіць нас, руска-ісціную тутэйшую, меджду протчым, інтэлігенцыю, сушыць над ім свае апошнія мазгі. Ха-ха-ха! Вось дык дадумаліся! Ха-ха-ха! Меджду протчым, пане беларус, мне ваш (<i>з націскам</i>) «дэмократычны» язык непатрэбен, калі я маю свой, меджду протчым, мацярынскі рускі язык.</p>
<p><span class="ROLE">ЯНКА.</span> О так, так! Для вашага гонару падавай вам мацярынскі язык цароў, Мураўёвых-вешацеляў, Распуцінаў, Азэфаў і ўсея кампаніі падобных ім, а на свой, папраўдзе для вас родны, як вы кажаце, язык вам напляваць. Эх, русацяп вы, русацяп! Але годзе аб гэтым! Калісь вы, пане рэгістратар, апомніцеся, але каб не было запозна. (<i>Да Ганулі.</i>) Цяпер я да вас, цётачка, толькі не з спрэчкай, а з просьбай: ці няможна будзе ў вас мне з маёй камнаніяй пераначаваць? Шукаць іншага месца для начлегу неяк не хочацца.</p>
<p><span class="ROLE">ГАНУЛЯ.</span> А начуйце, мае дзеткі, начуйце, колькі хочаце! Гэны пакой, дзе вы кватаравалі, свабодны, дык і лезьце пакуль што туды.</p>
<p><span class="ROLE">ЯНКА.</span> Шчыра дзякую!</p>
<p class="THEATRE-COMMENT">Выходзіць з АЛЕНКАЙ І ГАРОШКАМ. Уваходзіць СПІЧЫНІ.</p>
<p> </p>
<h4><a id="chapter43"></a>З'ява VI</h4>
<p class="THEATRE-COMMENT">Гануля, Мікіта, Спічыні.</p>
<p><span class="ROLE">МІКІТА.</span> Вельмі паважанаму профэсару маё шчырае, меджду протчым, прывітанне! Як гэта міла з вашага боку, што нават і ў гэтакі трывожны крыху час вы не забываецеся аб маёй адукацыі!</p>
<p><span class="ROLE">СПІЧЫНІ.</span> Я толькі выпаўняю сваю місію, як і вы,мусье Зносілов, сваю місію. А ўзяўся за гуж — не кажы, што не дуж.</p>
<p><span class="ROLE">МІКІТА</span> (<i>выкладаючы слоўнікі</i>). Зусім справядліва, мусье профэсар. Мы з вамі высока трымаем свае сцягі: вы сцяг, меджду протчым, навучання, а я — сцяг, меджду протчым, вартавання. I наша патомства калісь занатуе, меджду протчым, нашы іменні на залатой дошцы. Меджду протчым, мамаша, можа, пакінеце на хвіліну гэты пакой, пакуль у нас будуць цягнуцца лекцыі.</p>
<p class="THEATRE-COMMENT">ГАНУЛЯ выходзіць.</p>
<p> </p>
<h4><a id="chapter44"></a>З'ява VII</h4>
<p class="THEATRE-COMMENT">Мікіта, Спічыні.</p>
<p><span class="ROLE">СПІЧЫНІ.</span> Можам прыступіць, мусье рэгістратар!</p>
<p><span class="ROLE">МІКІТА.</span> Я ўжо гатоў, мусье профэсар!</p>
<p><span class="ROLE">СПІЧЫНІ.</span> Мы ўжо з вамі прайшлі прывітанні звычайныя і ўчора пачалі так званыя прывітанні шыварат-навыварат. Паўторым тое, што пачалі. Як будзе: сабачая твая кроў?</p>
<p><span class="ROLE">МІКІТА.</span> Пся крэў, затрацона душа.</p>
<p><span class="ROLE">СПІЧЫНІ.</span> Як будзе: згінь ты, прападзі, нячыстая сіла?</p>
<p><span class="ROLE">МІКІТА.</span> Ідзь пан до сту д'яблув за Буг.</p>
<p><span class="ROLE">СПІЧЫНІ.</span> Вельмі добра, дужа добра! Самае важнае, што не забыліся «за Буг». А цяпер як будзе: не лезь, бо дастанеш поўху?</p>
<p><span class="ROLE">МІКІТА.</span> Нех се пан не наставя, бо достанеш по пыску і ўтонеш в Немідзэ.</p>
<p><span class="ROLE">СПІЧЫНІ.</span> Віншую, віншую! Зусім добра. Поступ у навуцы вялікі. Папрабуем затое з іншай бочкі. Перакулеце на наш манер такі зварот: ешчэ Польска не згінэла.</p>
<p><span class="ROLE">МІКІТА.</span> Яшчэ Польшча не згінула, але збіраецца згінуць.</p>
<p><span class="ROLE">СПІЧЫНІ.</span> А цяпер ператлумачце: двадзесце пенць.</p>
<p class="THEATRE-COMMENT">Уваходзіць НАСТА.</p>
<p> </p>
<h4><a id="chapter45"></a>З'ява VIII</h4>
<p class="THEATRE-COMMENT">Мікіта, Спічыні, Наста.</p>
<p><span class="ROLE">НАСТА.</span> Можаце віншавацца, панове! 3 пэўных крыніц я напэўна даведалася, што ўжо «нашы» занялі Менск.</p>
<p><span class="ROLE">СПІЧЫНІ.</span> Як гэта, мамзэль, — нашы?</p>
<p><span class="ROLE">НАСТА.</span> Ну, палякі, калі вам гэта, пане профэсар, лепей падабаецца.</p>
<p><span class="ROLE">СПІЧЫНІ.</span> Выбачайце, мусье Зносілов, але мы на сягоння лекцыю спынім. Мушу йсці пільнаваць хаты. Маю гонар кланяцца! (<i>Хоча йсці.</i>)</p>
<p><span class="ROLE">МІКІТА.</span> А як жа, мусье профэсар, з гэтым «двадзесце пенць»?</p>
<p><span class="ROLE">СПІЧЫНІ.</span> Заўтра, мсье рэгістратар, пройдзем на практычнай лекцыі. (<i>Выходзіць.</i>)</p>
<p><span class="ROLE">МІКІТА</span> (<i>крычыць</i>). Меджду протчым, мамаша! Дзядзька беларус! Палякі ў Менску!</p>
<p class="THEATRE-COMMENT">Уваходзяць ЯНКА І ГАНУЛЯ.</p>
<p> </p>
<h4><a id="chapter46"></a>З'ява IX</h4>
<p class="THEATRE-COMMENT">Мікіта, Наста, Янка, Гануля.</p>
<p><span class="ROLE">ЯНКА.</span> Што? У Менску пажар?</p>
<p><span class="ROLE">МІКІТА.</span> Не пажар, дзядзька беларус, а палякі, палякі! Разумееце?</p>
<p><span class="ROLE">ЯНКА.</span> Ну, гэта ўсё роўна.</p>
<p><span class="ROLE">МІКІТА.</span> Вам, чалавеку без рангаў і клясаў у прошлым і без надзеі на асэсарства ў будучым, пэўна, што ўсё роўна, але для мяне, меджду протчым... Гэ-гэ! А цяпер далоў совбурскую форму! (<i>Хоча скідаць куртку.</i>) Ах, пардон! Я забыўся, што мамзэль Наста тут. Але вось гэта можна і цяпер паслаць, меджду протчым, к чорту. (<i>Пачынае кідаць аб зямлю партфелі, апрача партфеля з грашыма.</i>)</p>
<p><span class="ROLE">ЯНКА.</span> Ці не паспяшыліся, пане рэгістратар, пляваць у карытца — каб не прыйшлося напіцца.</p>
<p><span class="ROLE">МІКІТА</span> (<i>пакінуўшы кідаць партфслі</i>). Чаму, меджду протчым?</p>
<p><span class="ROLE">ЯНКА.</span> А як зноў унеспадзеўкі тыцне ў Менск ваша совбурскае начальства? Што тады вы без гэтых торбаў запеяце?</p>
<p><span class="ROLE">МІКІТА.</span> А праўда, меджду протчым, праўда, — я крыху зарапартаваўся. Быўшае, цяперашняе і будучае начальства заўсёды і ўсюды трэба шанаваць і мець на воку, калі не хочаш папсаваць свае паперы. Меджду протчым, мамаша, схавайце гэтыя портфэлі — можа, дзе пад комін ці куды іх падсунеце. Пакіньце толькі портфэль з маёй пэнсіяй.</p>
<p>Гануля па аднаму носіць партфелі.</p>
<p>А я папрашу пардону ў гасцей і на хвіліну адлучуся змяніць свой знадворны выгляд, згодна з самай навейшай, меджду протчым, політычнай сытуацыяй.</p>
<p>Дастае з скрынкі вопратку і выходзіць. Колькі хвілін Янка і Наста застаюцца на сцэне моўчкі, не ведаючы, што з сабой рабіць.</p>
<p><span class="ROLE">МІКІТА</span> (<i>уваходзіць пераадзеты ў сваю чыноўніцкую форму з усімі адзнакамі, акручваючыся на пяце</i>). Ну, як, шаноўныя, меджду протчым, мамзэлі і мусьі? Той самы, ды не той самы! Ці ж не мэтаморфоза?</p>
<p><span class="ROLE">НАСТА.</span> Я захоплена вашай, мусье Нікіці, мэтаморфозай!</p>
<p><span class="ROLE">ЯНКА.</span> Перакуліцца з нічога ў нішто — не вялікая мэтаморфоза.</p>
<p><span class="ROLE">МІКІТА</span> (<i>як бы не пачуўшы, да Ганулі</i>). Меджду протчым, мамаша, трэба хутчэй залю прывесці да чалавечага падабенства. Выносьце першым чынам начоўкі з бялізнай, а я, меджду протчым, вытарабаню каламажку. Ага! Кідайце сюды ў павозку бялізну, а наверх стаўляйце начоўкі — гэтак за адным замахам усё выцягнем.</p>
<p>Паклаўшы бялізну і начоўкі з вадой на каламажку, вывозяць: Гануля цягне, а Мікіта падпіхае. Праз хвілю варочаюцца.</p>
<p>А цяпер займемся адсабураваць сценкі. Вы, меджду протчым, мамаша, прышпільвайце чым-небудзь адвіснутыя матузы ад шпалераў, а я адкулю на добры бок абразы.</p>
<p class="THEATRE-COMMENT">Гануля падшпільвае шпалеры, Мікіта пераварачвае абразы, Наста ім памагае. Праз нейкую хвіліну ўваходзяць: ДАМА, ПОП, СПРАЎНІК, ПАН.</p>
<p> </p>
<h4><a id="chapter47"></a>З'ява X</h4>
<p class="THEATRE-COMMENT">Мікіта, Наста, Янка, Гануля, Дама, Поп, Спраўнік, Пан.</p>
<p><span class="ROLE">ПОП.</span> Мір очагу сему!</p>
<p><span class="ROLE">МІКІТА</span> (<i>усцешыўшыся, вітаецца</i>). Ах! Каго я, меджду протчым, бачу? Мадам-сіньёра! — цалую ручкі. Ацец духоўны! — даўно чакаю вашага благаслаўлення. Вашаму родзію пакорны прывет і падчыненне! Ясне пану грабю нізка кланяюся! Ах! Якімі такімі шляхамі пазволілі сабе прыбыць сюды, меджду протчым, доўгачаканыя госці?</p>
<p class="THEATRE-COMMENT">Госці ўсім кланяюцца, сядаюць — Поп бліжэй да вакна.</p>
<p><span class="ROLE">СПРАЎНІК.</span> Разам з новай окупацыйнай уладай прымашыравалі ў Менск.</p>
<p><span class="ROLE">ДАМА.</span> I лічылі сваім абавязкам, мусье рэгістратар, злажыць вам першаму сваю першую па прыездзе сюды візыту.</p>
<p><span class="ROLE">ПАН.</span> Ваша гасціннасць у тыя, цяжкія для нашага стану, часы абавязвала мяне як найхутчэй прывітаць вас ад сябе і ад маіх...</p>
<p><span class="ROLE">ПОП.</span> Душа мая возрадавалася пры созерцаніі, како агнцы сіі возврацяшэся в стадо свое. I прышэд я с німі, дабы однім веселіем возвеселіціея з вамі, чадо мое, рэгістратор!</p>
<p><span class="ROLE">МІКІТА.</span> Бяда мая! чым жа я буду гасцей высокадастойных прымаць? Меджду протчым, мамаша, ці там не знойдзецца чаго пайковага закусіць?</p>
<p><span class="ROLE">ГАЛАСЫ.</span> Не трэба! Не трэба! Дзякуем!</p>
<p><span class="ROLE">СПРАЎНІК.</span> Мы ўжо паспелі не толькі закусіць, але й выпіць крыху. Ацец духоўны таксама паспеў пагасціць у нас.</p>
<p><span class="ROLE">ПОП.</span> Трапеза была обільная, яствы упітацельныя: амэрыканскае сала...</p>
<p><span class="ROLE">СПРАЎНІК.</span> Амерыканскі кумпяк...</p>
<p><span class="ROLE">ПАН.</span> Амэрыканская булка...</p>
<p><span class="ROLE">ДАМА.</span> Амэрыканскае какао...</p>
<p><span class="ROLE">ЯНКА</span> (<i>набок</i>). Амэрыканскія фігі.</p>
<p><span class="ROLE">МІКІТА.</span> Мінуўшая політычная, меджду протчым, сытуацыя нічога падобнага нам у пайкох не давала.</p>
<p><span class="ROLE">СПРАЎНІК.</span> Затое цяперашняя ўсё дасць.</p>
<p><span class="ROLE">ЯНКА</span> (<i>набок</i>). Нават узяткі.</p>
<p><span class="ROLE">МІКІТА.</span> Але пакуль што якое, мне ад сэрца, меджду протчым, хацелася б дастойна пачаставаць і павесяліць высокіх пэрсон.</p>
<p><span class="ROLE">ДАМА.</span> А ведаеце, мусье Зносілов,— бяду гэту можна лёгка паправіць. У мяне з'явілася цудоўная ідэя: той вечар у вас на імянінах, перад выхадам немцаў, такое мілае ўражанне пакінуў, што я вельмі была б шчаслівай, каб сягоння яго паўтарыць.</p>
<p><span class="ROLE">МІКІТА.</span> Мадам-сіньёра, я ўвесь да вашых, меджду протчым, услугаў! Значыцца, пачынаем ад пачастунку. Меджду протчым, мамаша, чым хата багата.</p>
<p><span class="ROLE">ДАМА.</span> О не, мусье рэгістратар, — вы не згадалі! Дзякуючы таму, што мы ўжо частаваліся, паўторым сягоння толькі другую частку програмы таго вечару.</p>
<p><span class="ROLE">МІКІТА.</span> Танцы, меджду протчым?</p>
<p><span class="ROLE">ДАМА.</span> Мусье, цяпер вы згадалі! (<i>Да прысутных.</i>) Я думаю, што шаноўнае таварыства са мною згодна?</p>
<p><span class="ROLE">ГАЛАСЫ.</span> Згодны! згодны!</p>
<p><span class="ROLE">ДАМА.</span> А цяпер, мусье Зносілов, дазвольце накруціць грамафон.</p>
<p><span class="ROLE">МІКІТА.</span> Грамафон... грамафон... меджду протчым, грамафон, мадам-сіньёра, у... у рэпарацыі.</p>
<p><span class="ROLE">ДАМА.</span> Тады дазвольце мне балалайку.</p>
<p class="THEATRE-COMMENT">Мікіта падае.</p>
<p>Я папрашу гэтага мусье (<i>паказвае на Янку</i>), каб сыграў на балалайцы. (<i>Падыходзіць і падае Янку балалайку.</i>) Мусье беларус, не адмоўцеся, сыграйце нам вальца!</p>
<p><span class="ROLE">ЯНКА.</span> Магу сыграць. Калі тут кампанія ваша ўладзіла танцкляс для акупантаў, дзе кожны з іх заходзіць і танцуе сваё «Гоцаца», дык чаму ж бы мне ў гэтым танцклясе і не пайграць.</p>
<p><span class="ROLE">ДАМА.</span> Вельмі прыемна з вашага боку!</p>
<p class="THEATRE-COMMENT">Янка грае вальца. Танцуюць тры пары ў тым самым парадку, што ў першым акце. Поп таксама не танцуе. У пачатку танцаў уваходзяць АЛЕНКА І ГАРОШКА.</p>
<p> </p>
<h4><a id="chapter48"></a>З'ява XI</h4>
<p class="THEATRE-COMMENT">Тыя ж, Аленка, Гарошка.</p>
<p><span class="ROLE">ПОП</span> (<i>пільна ўгледзеўшыся ў вакно, потым да танцуючых</i>). Чады моі, остановіцесь! В сію обіцель градзе большэвік.</p>
<p><span class="ROLE">ТАНЦУЮЧЫЯ</span> (<i>пакінуўшы танцаваць</i>). Як?.. што?.. адкуль?..</p>
<p class="THEATRE-COMMENT">Паміж Мікітавымі гасцямі перапуд і бегатня.</p>
<p><span class="ROLE">МІКІТА</span> (<i>зірнуўшы ў вакно</i>). А такі ж градзе і да нас... Ой-ей!.. і з аружжам у руках! А казалі, што іх ужо няма... Ой-ей!.. ой-ей!.. Мамзэль Наста, якія ж гэта няпэўныя вашы пэўныя крыніцы!</p>
<p><span class="ROLE">ГАЛАСЫ.</span> Трэба хавацца! Хутчэй! Хавацца! Хавацца!</p>
<p><span class="ROLE">МІКІТА.</span> Мамзэль Наста, перакульвайце задам наперад абразы.</p>
<p class="THEATRE-COMMENT">Наста пераварачвае абразы.</p>
<p>Мадам-сіньёра, хавайцеся сюды! Ваша родзіе, сюды! а вы, пане пан, во сюды! Ацец духоўны, меджду протчым...</p>
<p><span class="ROLE">ПОП.</span> Не суеціцеся обо мне, сын мой! Моі облачэнія зашчытой мне от всякіх зол земных.</p>
<p><span class="ROLE">МІКІТА.</span> Меджду протчым, мамаша, я залезу сюды, а вы станьце так, каб мяне засланіць. Вось так! Ну, цяпер можа йсці.</p>
<p class="THEATRE-COMMENT">Паўза досыць доўгая. Янка іранічна ўсміхаецца, Аленка пырскае здушаным смехам, Гарошка пыхкае люльку і плюе. Наста порыцца каля абразоў. Уваходзіць ЧЫРВОНААРМЕЕЦ з абломкам стрэльбы.</p>
<p> </p>
<h4><a id="chapter49"></a>З'ява XII</h4>
<p class="THEATRE-COMMENT">Тыя ж, Чырвонаармеец.</p>
<p><span class="ROLE">ЧЫРВОНААРМЕЕЦ.</span> Ці няможна ў вас, таварышы, перасядзець, пакуль сцямнее? Бо я адстаў ад сваёй часці і толькі ўночы змагу выбрацца з гораду, каб дагнаць сваіх.</p>
<p><span class="ROLE">МІКІТА</span> (<i>вылазячы з укрыцця, да Чырвонаармейца</i>). А, папаўся, меджду протчым, нарэшце! Складай аружжа! Вывешывай белы флаг! Здавайся ў палон, меджду протчым!</p>
<p class="THEATRE-COMMENT">Чырвонаармеец палажыў набок абломак стрэльбы і паглядае, не разумеючы, у чым справа.</p>
<p><span class="ROLE">СПРАЎНІК</span> (<i>вылезшы з іншымі з укрыцця</i>). Зусім справядліва! Забірайце яго ў палон!</p>
<p><span class="ROLE">ДАМА.</span> Ах, мусьі! У вас, як бачу, пачынаюцца вайсковыя змаганні. Дазвольце мне быць сястрой міласэрдзя.</p>
<p><span class="ROLE">СПРАЎНІК.</span> Наколькі я разумею стратэгію, то, здаецца, справа абыдзецца без крывяпраліцця.</p>
<p><span class="ROLE">МІКІТА</span> (<i>да Чырвонаармейца</i>). Абвяшчаю вас сваім палонным! Без майго, меджду протчым, дазволу не маеце права даць і кроку.</p>
<p><span class="ROLE">ПАН.</span> Надта ўсё добра складаецца для вас, пане рэгістратар. Як з'явіцеся з гэтым палонным да новае ўлады, то ваш прэсціж адразу падымецца ў яе вачох на сто процантаў.</p>
<p><span class="ROLE">СПРАЎНІК.</span> I вы павінны зараз ісці са сваёй здабычай у штаб акупацыйных войск. Там вы пачуецеся, як вольны з вольным.</p>
<p><span class="ROLE">ПАН.</span> Як роўны з роўным.</p>
<p><span class="ROLE">МІКІТА.</span> Значыцца, ужо йду. Мадам-сіньёра і мусьі, ці таксама, меджду протчым?..</p>
<p><span class="ROLE">ГАЛАСЫ.</span> Ідзем... Усе ідзем!.. Ідзем!..</p>
<p><span class="ROLE">МІКІТА</span> (<i>да Чырвонаармейца</i>). Шагам марш у палон! Пачакайце! (<i>Да сваёй кампаніі.</i>) А трофэі таксама забраць?</p>
<p><span class="ROLE">ГАЛАСЫ.</span> Забіраць! Забіраць!</p>
<p>Дама, Поп, Спраўнік, Пан, Мікіта, акружыўшы Чырвонаармейца, выходзяць маршавым крокам.</p>
<p><span class="ROLE">МІКІТА</span> <i>(з абломкам стрэльбы на рамі, напявае)</i></p>
<div class="POETRY">
<p>Оруж'ем на солнцэ сверкая,</p>
<p>Под звукі ліхіх трубачэй,</p>
<p>По уліцам пыль подымая,</p>
<p>Проходзіл полк гусар усачэй...</p>
</div>
<div class="CLEAR"></div>
<p class="THEATRE-COMMENT">3аслона</p>
<p> </p>
<h3><a id="chapter50"></a>ДЗЕЯ ЧАЦВЁРТАЯ</h3>
<p class="THEATRE-COMMENT">Час пасля паўдня. Мікітавы пакой выглядае збольшага як у першай дзеі, разумеецца, без грамафона, люстра і мяккіх крэслаў, некаторыя рэчы спакаваны як у дарогу. Зрэдку далятаюць далёкія гарматныя выстралы.</p>
<p> </p>
<h4><a id="chapter51"></a>З'ява I</h4>
<p><span class="ROLE">ГАНУЛЯ,</span> пасля <span class="ROLE">ЯНКА, АЛЕНКА.</span></p>
<p class="THEATRE-COMMENT">Гануля сядзіць на спакаваных вузлох і робіць панчоху.</p>
<p><span class="ROLE">ЯНКА</span> (<i>уваходзіць з Аленкай</i>). Дзень добры, цётачка! Што вы так задумаліся?</p>
<p><span class="ROLE">ГАНУЛЯ.</span> Ах, гэта вы, пане настаўнік! I Аленка з вамі... Як я рада, што вы не забыліся нас у гэтыя трывожныя мінуты.</p>
<p><span class="ROLE">ЯНКА.</span> Ці ж першыня для Менску гэтыя трывожныя мінуты? Час было б, цётачка, і прывыкнуць да іх.</p>
<p><span class="ROLE">ГАНУЛЯ.</span> Ды яно ж так. Але сваім чынам да дзела ўсё гэта, ах, як да дзела!</p>
<p><span class="ROLE">ЯНКА.</span> Э! ліха перамелецца, і мука будзе. (<i>Паўза.</i>) А мы вось з Аленкай сумысля зайшліся, цётачка, да вас, каб пахваліцца перад вамі сваім шчасцем.</p>
<p><span class="ROLE">ГАНУЛЯ.</span> Незвычайныя вы людзі, калі яшчэ можаце сягоння хваліцца шчасцем.</p>
<p><span class="ROLE">АЛЕНКА.</span> А такі ж незвычайныя, цётачка.</p>
<p><span class="ROLE">ЯНКА.</span> I маем чым пахваліцца. Дык слухайце ўважліва, цётачка, рыхтуйцеся віншаваць. Я, настаўнік, Янка Здольнік...</p>
<p><span class="ROLE">АЛЕНКА</span> (<i>перабіваючы</i>). I я, настаўніца Аленка Гарошчышка...</p>
<p><span class="ROLE">ЯНКА.</span> Узялі ды паміж сабой пажаніліся. Цяпер яна мая жонка назаўсёды.</p>
<p><span class="ROLE">АЛЕНКА.</span> I ён таксама — мой муж, але ці назаўсёды — яшчэ паваражу.</p>
<p><span class="ROLE">ГАНУЛЯ.</span> А мае ж вы міленькія! Пашлі вам долечка ўсяго найшчаслівейшага. I павянчаліся ўжо?</p>
<p><span class="ROLE">ЯНКА.</span> А як думалі, цётачка? Абавязкова павянчаліся, ды яшчэ як урачыста. Зялёны бор шлюб нам даваў, зоркі дружкамі былі, а расіца срабрыстая шлюбныя персцені свянціла.</p>
<p><span class="ROLE">АЛЕНКА.</span> А праўда, праўда, цётачка! Шлюб наш быў гэткі ўрачысты.</p>
<p><span class="ROLE">ГАНУЛЯ.</span> Ну і пайшлі плот гарадзіць, каб вы цяміліся, мае ж вы шлюбоўнікі! А вяселле таксама было? Чаму ж мяне не паклікалі?</p>
<p><span class="ROLE">ЯНКА.</span> Вяселле, цётачка, адлажылі пакуль што да таго часу, калі апошні акупант ад нас выйдзе, бо пры іх нявесела на вяселлі.</p>
<p><span class="ROLE">ГАНУЛЯ.</span> Ці не задоўга прыйдзецца чакаць на гэта?</p>
<p><span class="ROLE">АЛЕНКА.</span> Ды, праўду кажучы, доўга ці коратка — гэта не важна. Але ў нас, цётачка, важнейшая бяда.</p>
<p><span class="ROLE">ГАНУЛЯ.</span> А што ж такое?</p>
<p><span class="ROLE">АЛЕНКА.</span> Татку ж майго йзноў у абоз пагналі. Але так пагналі, што і след згінуў. Ужо тут, у Менску, мы даведаліся, што перш адны гналі, пасля — другія, потым — зноў тыя самыя, потым — зноў другія, а там далей і няведама, хто гоніць і куды гоніць.</p>
<p><span class="ROLE">ГАНУЛЯ.</span> Ганяюць людзі людзей без дай прычыны ды ганяюць. А каму гэта патрэбна, дык яны пэўна й самі не ведаюць.</p>
<p><span class="ROLE">АЛЕНКА.</span> Як татку, бывала, бяруць у абоз, дык ён заўсёды і кажа, што едзе акупантаў вывозіць. Але, бедны, возіць, возіць, ды ніяк вывезці не можа.</p>
<p><span class="ROLE">ГАНУЛЯ.</span> Усё роўна як той дзед з бабай рэпку сваю — цягнулі-цягнулі, ды ніяк не маглі выцягнуць. Але затое татка твой хоць свету пабачыць — пад старасць будзе мець што ўнукам расказваць.</p>
<p><span class="ROLE">АЛЕНКА</span> (<i>як бы саромліва</i>). Ды ў яго яшчэ ўнукаў і няма.</p>
<p><span class="ROLE">ГАНУЛЯ</span> (<i>усміхаючыся</i>). Дык будуць, мае мілыя, будуць.</p>
<p><span class="ROLE">ЯНКА.</span> Ой, нешта, мабыць, блазноцкае падумалі, цётачка, бо аж вочы спусцілі.</p>
<p><span class="ROLE">ГАНУЛЯ.</span> А бадай вы пакіслі, мае дзеткі! I старую ў грэх ведзіцё. Давайце лепей аб чым іншым пагамонім. Во, якраз успомніла. Былі ж і сягоння гэныя нібы вучоныя Мікіткавы. Аб вас, пане настаўнік, пыталіся. Хацелі, кажуць, даведацца, які магнэс болей вас да сябе цягне — усходні ці заходні.</p>
<p><span class="ROLE">ЯНКА.</span> Трэ было, цётачка, сказаць, што ні той, ні сёй, а тутэйшы.</p>
<p><span class="ROLE">ГАНУЛЯ.</span> Я так і падумала, але не сказала, бо пабаялася, што не патраплю вучоным па-вучонаму адказаць.</p>
<p><span class="ROLE">ЯНКА.</span> А болей нічога не пыталіся?</p>
<p><span class="ROLE">ГАНУЛЯ.</span> Нічога, толькі паміж сабой тое-сёе па-вучонаму пагаманілі, праз свае падзіральнікі туды-сюды зірнулі ды пайшлі. Усходні вучоны сказаў, што пойдзе на Захад, а Заходні сказаў, што пойдзе на Усход.</p>
<p><span class="ROLE">ЯНКА.</span> Ну, цяпер яны не скора з сабой спаткаюцца.</p>
<p><span class="ROLE">ГАНУЛЯ.</span> I я так падумала, але не паспела гэтага ім сказаць.</p>
<p class="THEATRE-COMMENT">Уваходзіць МІКІТА. На шапцы ў яго вялікі значок з белым арлом — брыль абабіты бляхай; фрэнч і галіфэ новыя, з цёмна-жоўтага сукна, боты жоўтыя. Уваходзіць з напоўненым вядром.</p>
<p> </p>
<h4><a id="chapter52"></a>З'ява II</h4>
<p class="THEATRE-COMMENT">Гануля, Янка, Аленка, Мікіта.</p>
<p><span class="ROLE">МІКІТА</span> (<i>паставіўшы вядро</i>). А, меджду протчым, пан профэсар завітаў да нас. Маё ўшанаванне! Як я рад, як я рад, што з вамі спаткаўся. Ах, і мамзэль Аленка тут?! Дзень добры, мамзэль, меджду протчым.</p>
<p><span class="ROLE">АЛЕНКА.</span> Дзень добры, пане рэгістратар! (<i>3 удаваным смуткам.</i>) Толькі ж я не мамзэль, а ўжо мадама.</p>
<p><span class="ROLE">МІКІТА.</span> Тым лепей, меджду протчым. Віншую!</p>
<p><span class="ROLE">ЯНКА</span> (<i>паказваючы на вядро</i>). А гэта што ў вас за такая зацірка ў ражцы?</p>
<p><span class="ROLE">МІКІТА.</span> Не зацірка, дзядзька беларус, не зацірка, а праўдзівая цэнтра-белсаюзаўская, меджду протчым, патака. Добрыя людзі адчынілі склад з ёю на Нізкім рынку і — бяры хто хочаш і колькі хочаш. Можаце і вы набраць, меджду протчым.</p>
<p><span class="ROLE">ЯНКА.</span> Дзякую за такія дары данайскія!</p>
<p><span class="ROLE">ГАНУЛЯ.</span> А нашыя некаторыя мянчане, асабліва з Камароўкі і Пярэспы, гэткім спосабам апошнія гады і жывуць. Як толькі ўлада мяняецца, робяць сабе запас да новай перамены; мяняецца ўлада зноў — зноў робяць сабе запас да новай перамены, і гэтак ужо каторы год. А сёлета, апрача ўсяго іншага, дык яшчэ і дровы з Ваньковічава лесу самакатам коцяць і коцяць на вяроўках.</p>
<p><span class="ROLE">ЯНКА.</span> Бачыў, бачыў. Такая праца йдзе, якраз як пры будове егіпецкіх пірамідаў.</p>
<p><span class="ROLE">МІКІТА.</span> Меджду протчым, такое ўмелае скарыстанне перамен політычных сытуацый — надта лёгкі спосаб забяспечыць сябе на чорны дзень.</p>
<p><span class="ROLE">ЯНКА.</span> А вы гэта забяспечанне пачалі, як відаць, ад патакі?</p>
<p><span class="ROLE">МІКІТА.</span> Ад большага чаго я не паспеў, бо, меджду протчым, сапошні час заняты быў эвакуацыйнымі справамі, довадам чаго служаць вось гэтыя запакаваныя рэчы.</p>
<p><span class="ROLE">ЯНКА.</span> Дык вы, пане рэгістратар, маніліся пакінуць усе свае руска-ісціныя варты і ўцякаць з роднага гораду?</p>
<p><span class="ROLE">МІКІТА.</span> А так, пане профэсар, маніўся, меджду протчым.</p>
<p><span class="ROLE">ЯНКА.</span> Што ж, можа, гэта акурат падходзячая была б для вас профэсія. Ездзі сабе са сваімі манаткамі ды ездзі сабе, як гандляр з козамі з кірмашу на кірмаш, туды-сюды ездзі сабе ды ездзі. Але ўсё ж такі, чаму вы не паехалі?</p>
<p><span class="ROLE">МІКІТА.</span> Выйшла малая мітрэнга. Гэты, меджду протчым, рэдактар Гізульскі, што жыў да апошняга часу ў нашай кватэры, абяцаў мне вылатвіць «пшэпустку» на выезд, але падашукаў. Сам як пан выехаў, а мяне без «пшэпусткі» пакінуў. Дарма толькі на вакзал з рэчамі сцягаўся.</p>
<p><span class="ROLE">АЛЕНКА.</span> I вы гэта, пане рэгістратар, так да сэрца ўзялі, што ажно барада ў вас вырасла, бо дагэтуль, здаецца, вы не насілі яе?</p>
<p><span class="ROLE">МІКІТА.</span> А гэта, меджду протчым, яна вырасла ў звязку з політычнымі хмарамі на нашым Менскім горызонце. Мамзэль Наста загадзя папярэдзіла мяне з пэўных крыніц, што пры новай політычнай сытуацыі будуць дабравольна браць маладых мусьі і дабравольна адпраўляць іх на Урангелеўскі фронт. Вось я, не зважаючы на тое — выеду ці не выеду, і пастараўся не выглядаць маладым.</p>
<p><span class="ROLE">ЯНКА.</span> Цяпер вам, пане рэгістратар, застаецца толькі прыдумываць новую свабодную профэсію ці новую клясавую рангу.</p>
<p><span class="ROLE">МІКІТА.</span> Ды я ўжо прыдумаў, меджду протчым, толькі вы мне павінны ў гэтым памагчы.</p>
<p><span class="ROLE">ЯНКА.</span> 3 вялікай ахвотай, калі патраплю.</p>
<p><span class="ROLE">МІКІТА.</span> Патрапіце — гэта ваша профэсія. Справа ў тым: я пастанавіў перайсці ў вашу, меджду протчым, партыю.</p>
<p><span class="ROLE">ЯНКА.</span> Ды я ж беспартыйны.</p>
<p><span class="ROLE">МІКІТА.</span> Ну, як вам сказаць? Наогул, меджду протчым, хачу перайсці на ваш беларускі бок, ці як там. Адным словам, я надумаўся дабівацца беларускага асэсарства.</p>
<p><span class="ROLE">ЯНКА.</span> О так! зусім зразумела. Цяпер гэта наймаднейшая свабодная профэсія, і кожны жук і жаба хоча на Беларушчыне рабіць сабе кар'еру.</p>
<p><span class="ROLE">МІКІТА</span> (<i>як бы не зразумеўшы прытычкі</i>). Меджду протчым, пане профэсар, новая політычная сытуацыя і ўсё такое прымусілі мяне падумаць аб гэтай кар'еры. Бо як мне казала з пэўных крыніц мамзэль Наста, дык у вас заводзіцца нейкая, меджду протчым, Беларуская Рэспубліка. Ужо нават едзе і старшыня Беларускага Рэўкому Чарвякоў — толькі затрымаўся недзе за Менскам на папаску.</p>
<p><span class="ROLE">АЛЕНКА.</span> А я чула, што і цётка Бадунова таксама едзе на белай кабыле з Смаленску.</p>
<p><span class="ROLE">МІКІТА.</span> Ну, яна, меджду протчым, эсэр-беларус і ў рахунак не йдзе: доўга тут не заседзіцца.</p>
<p><span class="ROLE">ЯНКА.</span> Значыцца, вы цвёрда пастанавілі дабівацца сабе гэтай новай кар'еры? Баюся я толькі, каб вы не выйшлі на ёй, як залетась на аратарстве; прытым ваша поўнае дагэтуль ігнараванне гэтай справы й несвядомасць...</p>
<p><span class="ROLE">МІКІТА</span> (<i>перабіваючы</i>). Вы, пане настаўнік, не жартуйце. Я не зусім такі ўжо несвядомы, меджду протчым, беларус — нават з вашай літаратурай знаёмы.</p>
<p><span class="ROLE">ЯНКА.</span> Цікава, цікава! Гэта для мяне неспадзеўка.</p>
<p><span class="ROLE">МІКІТА.</span> Дык вось, паслухайце, меджду протчым:</p>
<div class="POETRY">
<p>Беларусь, мая старонка,</p>
<p>Куток цемнаты,</p>
<p>Жыве Шыла, Грыб, Мамонька, —</p>
<p>Будзеш жыць і ты, —</p>
</div>
<div class="CLEAR"></div>
<p>меджду протчым.</p>
<p><span class="ROLE">ЯНКА.</span> На такім знаёмстве з нашай літаратурай далёка, пане рэгістратар, не заедзеце.</p>
<p><span class="ROLE">МІКІТА.</span> Вось я й надумаўся звярнуцца, меджду протчым, з просьбай да вас, каб вы мне ў гэтым памаглі. Прасіў я свайго профэсара Спічыні, але ён адказаўся. Кажа, што ён толькі спэц адбеларушчваць, а да абеларушчывання яго яшчэ змалку адвярнула.</p>
<p><span class="ROLE">ЯНКА.</span> Вам простая дарога цяпер: запісацца на курсы беларусазнаўства.</p>
<p><span class="ROLE">МІКІТА.</span> Паміж намі кажучы, меджду протчым, я дзеля такого здарэння з пару дзён хадзіў на такія курсы, але нічога ў галаву не палезла. Асабліва надта трудная для майго рускага ўразумення ваша граматыка — гэтыя націскі, націскі...</p>
<p><span class="ROLE">ЯНКА.</span> А так, пане рэгістратар, — у нашай граматыцы без націскаў ані з месца. Але ўсё-такі вам прыйдзецца вярнуцца на гэныя курсы, бо я вам нічога не памагу — сягоння яшчэ выязджаю з Аленкай з Менску. Мабыць, і не скора пабачымся.</p>
<p><span class="ROLE">МІКІТА.</span> Шкада, вельмі шкада, а я думаў, меджду протчым...</p>
<p><span class="ROLE">ЯНКА.</span> Ды тут нечага й думаць. Не ўдасца вам гэта асэсарства, дадуць вам совбурства, а штосьці ды будзеце мець, бо ці ж вам не ўсё роўна?</p>
<p><span class="ROLE">МІКІТА.</span> Усё роўна, меджду протчым, і не ўсё роўна. Беларускае асэсарства, апрача ўсякіх іншых плюсаў, мае ў сабе яшчэ адзін вельмі ласы плюсік — гэта тое, што і па-беларуску, як я пераканаўся, можна праводзіць у тутэйшую сярмяжную шацію вялікія руска-ісціныя прынцыпы а ядынасці, непадзельнасці і самадзяржаўнасці Расійскай, меджду протчым, імпэрыі.</p>
<p><span class="ROLE">ЯНКА.</span> О, гэта ўжо правакатарскімі прынцыпамі запахла ад вас! Але сцеражэцеся, пане рэгістратар. Ідзе народ, беларускі сярмяжны народ ідзе, а ён вашаму руска-ісцінаму рэгістратарству саб'е рогі.</p>
<p><span class="ROLE">МІКІТА.</span> Я асцярожны, надта асцярожны, і за мяне, сябра беларус, не турбуйцеся. (<i>Да Ганулі.</i>) Меджду протчым, мамаша, у вас не засталося польскіх марак? Дайце мне — я збегаю чаго-небудзь куплю, бо пры новай сытуацыі і гэтыя грошы нічога варты не будуць.</p>
<p><span class="ROLE">ГАНУЛЯ</span> (<i>даючы грошы</i>). Купі, сынок, купі, толькі, можа, чаго з яды знойдзеш. Адно — ідзі асцярожна, каб цябе ў палон не схапілі або сам у якую нячыстую гісторыю не ўпутаўся.</p>
<p>МІКІТА (<i>хаваючы грошы ў галіфэ і выходзячы</i>). Меджду протчым, я не з такіх, мамаша, каб упутацца. (<i>Да Янкі і Аленкі.</i>) З вамі яшчэ пабачуся — вярнуся хутка. (<i>Выходзіць.</i>)</p>
<p> </p>
<h4><a id="chapter53"></a>З'ява III</h4>
<p class="THEATRE-COMMENT">Гануля, Янка, Аленка.</p>
<p><span class="ROLE">ГАНУЛЯ.</span> Ох, неспакойная натура ён у мяне! Кажа — не ўпутаюся, а ўчора ў такую кашу ўлез, ажно сорам казаць.</p>
<p><span class="ROLE">АЛЕНКА.</span> А што такое?</p>
<p><span class="ROLE">ГАНУЛЯ.</span> Ды як жа! Пайшоў паглядзець на Захараўскую вуліцу, як там паны турбуюць жыдоўскія крамы й спальні. Вось адзін пан,— яго, здаецца, начальнік,— урэпіўся за Мікітку і загадаў яму цягаць чужыя рэчы ў свой панскі пакой у нейкай гасцініцы, дык бедны Мікітка як не падарваўся, цягаючы футры ды спадніцы. Добра ж, калі хто са знаёмых не бачыў, а йначай пойдзе чутка, што і мой сын у грабежнікі ўпісаўся — а яшчэ чыноўнік, скажуць!</p>
<p><span class="ROLE">ЯНКА.</span> Ці ж ён і цяпер быў чыноўнікам?</p>
<p><span class="ROLE">ГАНУЛЯ.</span> А так! Служыў у камісарыяце паліцыі нейкім там разношчыкам; нейкія «пшэпусткі» іхнія ды іншыя дакумэнты разносіў.</p>
<p><span class="ROLE">ЯНКА.</span> Не высокае было яго чыноўніцтва, як гэтак.</p>
<p><span class="ROLE">ГАНУЛЯ.</span> Ды яно ж праўда! А ўсё віна ў тым, што мой Мікітка вучыўся, але, мабыць, не давучыўся, і выйшла з яго ні богу свечка ні чорту качарга. Рэгістратар! А што цяперашнім часам рэгістратар? Адно глупства!</p>
<p><span class="ROLE">ЯНКА.</span> Так! Ваш рэгістратар быў вялікае нішто і застаўся вялікім нічым. Але выбачайце, цётачка! Пара нам і дамоў. Бывайце здаровы і шчаслівы!</p>
<p><span class="ROLE">ГАНУЛЯ</span> (<i>адвітваючыся</i>). Дзе там тое шчасце пры маёй старасці?</p>
<p><span class="ROLE">АЛЕНКА.</span> Як вам, цётачка, будзе надта маркотна, прыязджайце да нас на вёску, там сонца весялей свеціць, і людзі там лепшыя.</p>
<p><span class="ROLE">ГАНУЛЯ.</span> Добра, дзеткі, прыеду да вас на вяселле.</p>
<p class="THEATRE-COMMENT">ЯНКА І АЛЕНКА выходзяць і спатыкаюць на парозе ў напаўбасяцкім абарваным адзенні ДАМУ І СПРАЎНІКА, з якімі раскланьваюцца.</p>
<p> </p>
<h4><a id="chapter54"></a>З'ява IV</h4>
<p class="THEATRE-COMMENT">Гануля, Дама, Спраўнік.</p>
<p><span class="ROLE">ДАМА</span> (<i>вітаючыся з Гануляй</i>). Ах, мадам, да чаго мы дажыліся?!</p>
<p><span class="ROLE">СПРАЎНІК.</span> Да чаго дажыліся?!</p>
<p><span class="ROLE">ГАНУЛЯ.</span> Так! Не важна, паночкі, як бачу, дажыліся: зусім скромна выглядаеце ў гэтым бядацкім адзенні.</p>
<p><span class="ROLE">ДАМА І СПРАЎНІК.</span> Занадта скромна!</p>
<p><span class="ROLE">ГАНУЛЯ.</span> Што ж гэта вам так прыйшлося абяднець?</p>
<p><span class="ROLE">ДАМА.</span> Ды не абяднець, мадам! Гэта мы так сабе... з прычыны перамены політычнай сытуацыі.</p>
<p><span class="ROLE">СПРАЎНІК.</span> Усё былое вялічча прыйшлося загнаць у казіны рог і дапасоўвацца да новага часу і новых людзей.</p>
<p><span class="ROLE">ГАНУЛЯ.</span> А я думала... што ж гэта я думала? Ага, што вы паехалі з тымі, як і з немцамі.</p>
<p><span class="ROLE">СПРАЎНІК.</span> Пшэпустак усім не хапіла.</p>
<p><span class="ROLE">ДАМА.</span> А я мела пшэпустку, але на адвітальным рауце неяк згубіла.</p>
<p><span class="ROLE">ГАНУЛЯ.</span> I прыйшлося вам застацца!</p>
<p><span class="ROLE">ДАМА І СПРАЎНІК.</span> Прыйшлося застацца.</p>
<p><span class="ROLE">ГАНУЛЯ.</span> Бедныя ж вы! Мой Мікіта таксама застаўся. А той пан, што быў з вамі, — паехаў?</p>
<p><span class="ROLE">СПРАЎНІК.</span> Яму хапіла пшэпусткі.</p>
<p><span class="ROLE">ДАМА.</span> Ён не згубіў яе.</p>
<p><span class="ROLE">ГАНУЛЯ.</span> Паехаў, а вас пакінуў — не па-кампанейску ён зрабіў.</p>
<p><span class="ROLE">СПРАЎНІК.</span> Але я надта не бядую. Кажуць, сам Брусілаў ідзе побач з нашымі новымі гаспадарамі, дык не павінен жа ён папусціць у крыўду такіх вэтэранаў старой гвардыі, як я.</p>
<p><span class="ROLE">ДАМА.</span> А я маю ўсе даныя на дармовую соцыяльную апеку. Апрача таго, бацюшка, які з намі ў вас гасціў, абяцаў, калі што якое мяне прыцісне, дык зробіць протэкцыю ў Прэображэнскі жаночы манастыр.</p>
<p><span class="ROLE">ГАНУЛЯ.</span> Значыцца, бацюшка таксама не выехаў?</p>
<p><span class="ROLE">ДАМА.</span> Не, не выехаў.</p>
<p><span class="ROLE">СПРАЎНІК.</span> Толькі што пайшоў адбіраць у беларусаў ключы ад Юбілейнага дому.</p>
<p><span class="ROLE">ГАНУЛЯ.</span> I чаго бацюшка палез у гэтую палітыку? Пільнаваў бы лепей ключоў ад архірэйскага дому.</p>
<p class="THEATRE-COMMENT">Уваходзіць МІКІТА — босы і без курткі, у руках кошык з пляшкамі і два рэвальверы.</p>
<p> </p>
<h4><a id="chapter55"></a>З'ява V</h4>
<p class="THEATRE-COMMENT">Гануля, Дама, Спраўнік, Мікіта.</p>
<p><span class="ROLE">ГАНУЛЯ.</span> А мой жа ты сыночак! Хто ж цябе гэта абалваніў?</p>
<p><span class="ROLE">ДАМА</span> (<i>прыглядаючыся праз лёрнэтку на Мікіту</i>). У вас, мусье рэгістратар, фасон касцюму, як і ў мяне з іх родзіем, — а ля-ба-сяк.</p>
<p><span class="ROLE">МІКІТА</span> (<i>стаўляючы кошык з пакупкамі і кладучы на стале рэвальверы, вітаючыся з гасцьмі</i>). Меджду протчым, мадам-сіньёра, цалую ручкі! Іх родзію чэсць! Але, пардон, мадамы і мусьі! Выбачайце за мой нештодзенны выгляд. Мяне толькі што спаткала ў дарозе смешная прыгода. Калі бег я па гэтыя, меджду протчым, пакупкі, на Зыбіцкай вуліцы спаткалі мяне два, мабыць, апошнія ўцякаючыя паны, папрасілі мяне пастаяць, самі знялі куртачку, сказаўшы, што гэта з іхняга сукна, потым папрасілі пасядзець і таксама самі знялі боты, сказаўшы, што гэта з іхняй скуры.</p>
<p><span class="ROLE">ДАМА.</span> А далей?</p>
<p><span class="ROLE">МІКІТА.</span> А далей таксама хацелі тое-сёе, меджду протчым, знімаць, але пачалі падыходзіць людзі, дык падзякавалі і пайшлі.</p>
<p><span class="ROLE">ДАМА.</span> Ах, якія ж усё-такі яны джэнтльмэны! Нават падзякавалі.</p>
<p><span class="ROLE">СПРАЎНІК.</span> О, так, так! Пазнаць адразу пана па халявах.</p>
<p><span class="ROLE">ГАНУЛЯ.</span> А грошы не адабралі?</p>
<p><span class="ROLE">МІКІТА.</span> Меджду протчым, мамаша, не адабралі: бачыце, пакупкі прынёс. Гляньце!</p>
<p><span class="ROLE">ГАНУЛЯ</span> (<i>зірнуўшы ў кошык</i>). А матачкі ж мае! Гэта ж гарэлка!..</p>
<p><span class="ROLE">МІКІТА.</span> Але, меджду протчым, мамаша, — гарэлка. Бо гэта будзе самая цяпер даходная стацця. Новая ўлада гарэлку забараняе, а што забаронена, тое смачна і дорага каштуе.</p>
<p><span class="ROLE">ГАНУЛЯ</span> (<i>паказваючы на рэвальверы</i>). А гэты качарэжкі на якое безгалоўе?</p>
<p><span class="ROLE">МІКІТА.</span> Гэта таксама даходная стацця, прытым яны мне нічога не каштуюць: па дарозе адзін мой знаёмы пёрся з імі недзе ў чыстае поле і са страху сунуў іх мне, меджду протчым, дарма.</p>
<p><span class="ROLE">ГАНУЛЯ.</span> Гарэлка... пісталеты... зусім не сэзонны тавар у гэты час.</p>
<p><span class="ROLE">МІКІТА.</span> Меджду протчым, мамаша, пакіньце гэту справу на маю галаву, глядзеце вось лепей, ці не снуе хто няпэўны каля вакон. (<i>Вымае з кошыка, то стаўляе назад бутэлькі.</i>)</p>
<p><span class="ROLE">ГАНУЛЯ</span> (<i>углядаючыся ў вакно, пасля паўзы</i>). Здаецца, ужо пачынаецца.</p>
<p><span class="ROLE">МІКІТА</span> (<i>устрывожаны</i>). Што пачынаецца?</p>
<p><span class="ROLE">ГАНУЛЯ.</span> Чагосьці прэцца сюды мамзэль Наста.</p>
<p><span class="ROLE">МІКІТА.</span> Так бы адразу, меджду протчым, і сказалі, а то толькі пужаеце...</p>
<p class="THEATRE-COMMENT">Убягае, засопшыся, НАСТА.</p>
<p> </p>
<h4><a id="chapter56"></a>З'ява VI</h4>
<p class="THEATRE-COMMENT">Гануля, Мікіта, Дама, Спраўнік, Наста.</p>
<p><span class="ROLE">НАСТА</span> (<i>вітаючыся</i>). Дзень добры! Дзень добры! Як маецеся? Смутную вам прыношу навіну. З пэўных крыніц я напэўна даведалася, што йдуць да вас трэсці.</p>
<p><span class="ROLE">МІКІТА.</span> Што вы кажаце, мамзэль Наста: трэсці?</p>
<p><span class="ROLE">ГАНУЛЯ.</span> Во няшчасце на нашу хату.</p>
<p><span class="ROLE">МІКІТА І ГАНУЛЯ</span> (<i>разам</i>). Што рабіць? Што тут рабіць? Райце, мамзэль Наста!</p>
<p><span class="ROLE">НАСТА.</span> Вывешвайце хутчэй праз вакно чырвоны сцяг. У падобных несамавітых сытуацыях такое вывешванне часам памагае. Хутчэй вывешвайце! А я пабягу. Мушу яшчэ дапасці там-сям — у пэўныя крыніцы. (<i>Выйшла.</i>)</p>
<p class="THEATRE-COMMENT">Мікіта чапляе чырвоную хустачку на канец парасона і вывешвае праз ваконную фортачку.</p>
<p> </p>
<h4><a id="chapter57"></a>З'ява VII</h4>
<p class="THEATRE-COMMENT">Гануля, Мікіта, Дама, Спраўнік.</p>
<p><span class="ROLE">ГАНУЛЯ</span> (<i>ломячы рукі</i>). Што тут рабіць? Што тут рабіць?</p>
<p><span class="ROLE">МІКІТА.</span> Меджду протчым, мамаша, не круцецеся без толку па хаце, а лепей глядзеце ў вакно, ці не йдуць ужо.</p>
<p><span class="ROLE">ГАНУЛЯ</span> (<i>гледзячы ў вакно</i>). Нікога не відаць, толькі мамзэль Наста панеслася, як вецер.</p>
<p><span class="ROLE">МІКІТА</span> (<i>перастаўляючы то туды, то сюды кошык з пляшкамі</i>). Лепей углядайцеся.</p>
<p><span class="ROLE">ГАНУЛЯ.</span> Ідуць, ідуць! Не! Міма прайшлі.</p>
<p><span class="ROLE">МІКІТА.</span> Папрабуйце праз другое вакно, меджду протчым, мамаша.</p>
<p><span class="ROLE">ГАНУЛЯ</span> (<i>гледзячы ў другое вакно</i>). Ідуць, ідуць, мой сынок, ідуць!</p>
<p><span class="ROLE">МІКІТА.</span> Можа, йзноў міма, меджду протчым.</p>
<p><span class="ROLE">ГАНУЛЯ.</span> Не, здаецца. Пачакай. (<i>Прыглядаецца на браму.</i>) А мамачкі ж мае. Завярнуліся сюды да нас. (<i>Пакінуўшы вакно.</i>) Куды ж тут цяпер падзецца?!</p>
<p><span class="ROLE">МІКІТА.</span> Вось неспадзяваная неспадзеўка! Оей! Оей! Меджду протчым, мамаша, не ламеце рук, а бярэцеся хутчэй за работу. Адварачывайце назад абразы, а я пакупкі буду парадкаваць.</p>
<p>Гануля адварачвае абразы. Мікіта хапае то за кошык, то за рэвальверы, не ведаючы, што куды падзець. Стук у дзверы.</p>
<p>Оей! Оей! Ужо ломяцца. Меджду протчым, мадам-сіньёра і вашародзіе, сядзеце або стойце спакойна: вы мае госці і вам волас з галавы не спадзе.</p>
<p>Мацнейшы стук у дзверы.</p>
<p>Оей! Оей! Куды тут што падзець? (<i>Совае рэвальверы асадкамі ў адну і другую руку Даме.</i>) Меджду протчым, мадам-сіньёра, патрымайце пісталеты. Я растыцкаю куды-небудзь пляшкі. (<i>Хапаецца зноў за бутэлькі. Трэск ламаных дзвярэй.</i>) Меджду протчым, мамаша, кіньце абразы і прыце хутчэй па портфэлі, што летась схавалі.</p>
<p class="THEATRE-COMMENT">Гануля выбягае і пасля па аднаму зносіць партфелі. Мікіта хапае ў Дамы рэвальверы ў абедзве рукі за рулькі, секунду-другую бегае па хаце, пасля меціцца бегчы з настаўленымі рэвальверамі ў дзверы, але ўваходзяць і спатыкаюцца з ім на парозе: НАЧАЛЬНІК ПАТРУЛЯ, ДВУХ ПАТРУЛЬНЫХ, ГРАМАДЗЯНІН, у якога выразана кусок барады, і СПІЧЫНІ.</p>
<p> </p>
<h4><a id="chapter58"></a>З'ява VIII</h4>
<p class="THEATRE-COMMENT">Тыя ж, Начальнік патруля, Двух патрульных, Грамадзянін, Спічыні.</p>
<p><span class="ROLE">НАЧАЛЬНІК ПАТРУЛЯ</span> <i>(спаткаўшы на парозе Мікіту з выстаўленымі рэвальверамі)</i>. Стаць! Ні з месца! Рукі ўверх!</p>
<p class="THEATRE-COMMENT">Мікіта, адступіўшы колькі крокаў назад, выцягвае ўверх рукі.</p>
<p>Гэта што ў вас у руках?</p>
<p><span class="ROLE">МІКІТА</span> (<i>то апускаючы, то падымаючы па чарзе рукі і згодна з гэтым паварачваючы то ўправа, то ўлева галавой</i>). Гэта... Гэта... ваша чырвонае благародзіе... гэта... як яно... качарэжкі! даліпан, качарэжкі!</p>
<p><span class="ROLE">НАЧАЛЬНІК ПАТРУЛЯ.</span> Качарэжкі! Ну, палажэце іх на стол. (<i>Мікіта кладзе. Начальнік, прыгледзеўшыся да Мікіты.</i>) Але мы, здаецца, з вамі знаёмы?</p>
<p><span class="ROLE">МІКІТА</span> (<i>падазрона ўзіраючыся на Начальніка</i>). Калі вашай чырвонай міласці падабаецца, то мы знаёмы; самдзеле знаёмы. Я надта рад з гэткага, меджду протчым, першага знаёмства.</p>
<p><span class="ROLE">НАЧАЛЬНІК.</span> Помніце, як летась вялі мяне ў палон, а я ад вас спрытна ўцёк.</p>
<p><span class="ROLE">МІКІТА.</span> А як жа, помню, меджду протчым, помню! Хто ад каго не ўцякае? I вы, ваша таварыскае родзіе, уцяклі, меджду протчым.</p>
<p><span class="ROLE">НАЧАЛЬНІК.</span> Ваша фамілія?</p>
<p><span class="ROLE">МІКІТА.</span> Колежскі рэгістратар Нікіці Зносілов, меджду протчым.</p>
<p><span class="ROLE">НАЧАЛЬНІК.</span> Скажэце мне: вы ўчора грабілі кватэру грамадзяніна Боршчыка на Архірэйскім завулку?</p>
<p><span class="ROLE">МІКІТА.</span> Нічога падобнага, мусье таварыш. Я не грабіў, — мяне, меджду протчым, грабілі — фрэнчык формельны, боты жоўценькія знялі...</p>
<p><span class="ROLE">НАЧАЛЬНІК.</span> Не загаварывайце зубоў, а кажэце праўду.</p>
<p><span class="ROLE">МІКІТА.</span> Праўду кажу, ваша чырвонасць, — даліпан, я не грабіў, меджду протчым.</p>
<p><span class="ROLE">СПІЧЫНІ.</span> Пазвольце вам, гражданін рэгістратар, не паверыць: я сам, стоячы на скверы, каля вадакачкі, бачыў, як вы з іншымі цягалі рухомую маемасць з кватэры таварыша Боршчыка.</p>
<p><span class="ROLE">МІКІТА.</span> Э! так бы і сказалі, гэр Спічыні, што я цягаў. Але я не грабіў. Усяго таго было, што я па загаду свайго, меджду протчым, начальніка насіў гэтыя рэчы яму ў гасцініцу «Парыж».</p>
<p><span class="ROLE">СПІЧЫНІ.</span> Паложым, гэта таксама грабёж.</p>
<p><span class="ROLE">НАЧАЛЬНІК.</span> I што далей было?</p>
<p><span class="ROLE">МІКІТА.</span> Нічога. Там у нумары, куды я зносіў рэчы, сядзелі нейкія маладыя, меджду протчым, мусьі ў форме і нейкія маладыя, меджду протчым, мамзэлі без формы ды выпівалі пазнанскі лікер.</p>
<p><span class="ROLE">НАЧАЛЬНІК.</span> I вы тых рэчаў к сабе ў хату не цягалі?</p>
<p><span class="ROLE">МІКІТА.</span> Ані падвязачкі не прыцягнуў! Ага! Маю нават сведку. Мамзэль Наста была ў тэй самай кампаніі, дзе выпівалі, і бачыла, што я начальнікавы рэчы ўсе там складаў.</p>
<p><span class="ROLE">НАЧАЛЬНІК.</span> Мы ўсё-такі маленькія агледзіны зробім вашых рэчаў, каб часам памылкова не запуталіся між імі і чужыя. (<i>Робяць збольшага рэвізію. Начальнік знаходзіць кошык з бутэлькамі.</i>) А гэта не награбленая гарэлка?</p>
<p><span class="ROLE">МІКІТА</span> (<i>набок</i>). Оеей! Оеей! зусім прапаў і з костачкамі нават. (<i>Да Начальніка.</i>) Гэта... гэта не гарэлка, а, меджду протчым, лікер пазнанскі, ваша таварыскасць. На гандаль купіў, на свабодны гандаль, меджду протчым.</p>
<p><span class="ROLE">НАЧАЛЬНІК.</span> Добры гандаль! (<i>Падымаючы вядро з патакай.</i>) А гэты мёд таксама на гандаль?</p>
<p><span class="ROLE">МІКІТА.</span> Гэта не мёд, меджду протчым, і не на гандаль, а патака, якую сам з мамашай буду есці.</p>
<p><span class="ROLE">НАЧАЛЬНІК.</span> Награбленая?</p>
<p><span class="ROLE">МІКІТА.</span> Меджду протчым... меджду протчым, так сабе ўзятая з агульнадаступных грамадзянскіх складаў, зусім так сабе.</p>
<p><span class="ROLE">НАЧАЛЬНІК.</span> Добрае так сабе... Вашы дакумэнты!</p>
<p><span class="ROLE">МІКІТА.</span> Якія — старыя ці новыя? старыя во дзе — у гэтых портфэльчыках. (<i>Паказвае на прынесеныя к таму часу Гануляй партфелі.</i>)</p>
<p><span class="ROLE">НАЧАЛЬНІК.</span> Старыя потым раскумекаем — давайце новыя.</p>
<p><span class="ROLE">МІКІТА</span> (<i>пакапаўшыся ў кішэнях і за пазухай, набок</i>). Оей! Оей! Польскі дакумэнт трэба паказваць. Каб я лепей скрозь дна праваліўся. (<i>Дастаўшы дакумент з-за пазухі, да Начальніка.</i>) Во ён гэты, меджду протчым, дакумэнт. (<i>Набок.</i>) Каб яго калядны пярун спаліў!</p>
<p><span class="ROLE">НАЧАЛЬНІК</span> (<i>разглядаючы дакумент</i>). Польскі?</p>
<p><span class="ROLE">МІКІТА.</span> Зусім польскі і з усіх бакоў польскі. (<i>Набок.</i>) Каб яго за Буг вынесла, меджду протчым!</p>
<p><span class="ROLE">НАЧАЛЬНІК.</span> Хто можа прачытаць?</p>
<p><span class="ROLE">СПІЧЫНІ.</span> Пазвольце, таварыш, я прачытаю. (<i>Чытае.</i>) «Оказіцель нінейшэго Нікіціуш Зносіловскі служы пшы Комісарыяце поліцыі мяста Мінска, яко доносіцель».</p>
<p><span class="ROLE">МІКІТА.</span> «Яко розносіцель», Гэнрых Мотавіч!</p>
<p><span class="ROLE">СПІЧЫНІ.</span> Паложым, не «яко розносіцель», а «яко доносіцель», — чорнае на белым стаіць.</p>
<p><span class="ROLE">НАЧАЛЬНІК.</span> Ператлумачце дакумэнт.</p>
<p><span class="ROLE">СПІЧЫНІ.</span> «Паказчык гэтага, Нікіцій Зносілов, служыць у Менскім Камісарыяце поліцыі даношчыкам».</p>
<p><span class="ROLE">МІКІТА.</span> «Разношчыкам», Гэнрых Мотавіч!</p>
<p><span class="ROLE">СПІЧЫНІ.</span> Не «разношчыкам», а «даношчыкам», — чорнае па беламу стаіць, гражданін Зносілов.</p>
<p><span class="ROLE">МІКІТА.</span> Вы, мусье профэсар, кепска прачыталі і кепска ператлумачылі.</p>
<p><span class="ROLE">СПІЧЫНІ.</span> Паложым, я ніколі кепска не чытаю і кепска не тлумачу, глядзеце самі, гражданін рэгістратар!</p>
<p><span class="ROLE">МІКІТА</span> (<i>чытаючы</i>). До... до... до... доносіцелем. Оей! Оей! Як жа гэта выйшла? я сам пісаў, сам рукою ўласнай пісаў, а начальства подпісь дало і не прачытала, мабыць, Гэнрых Мотавіч! Як жа гэта вы мяне вучылі, меджду протчым?</p>
<p><span class="ROLE">СПІЧЫНІ.</span> Паложым, пры чым тут мая навука, калі вы самі пераблуталі «до» з «роз'ам». А можа, вы й не пераблуталі?</p>
<p><span class="ROLE">МІКІТА.</span> Увесь Менск ведае, што я служыў разношчыкам, а не даношчыкам.</p>
<p><span class="ROLE">НАЧАЛЬНІК.</span> Ну, досыць! Пасля разбяром! (<i>Да Мікіты.</i>) Хто тут з вамі яшчэ знаходзіцца?</p>
<p><span class="ROLE">МІКІТА</span> (<i>паказваючы</i>). Гэта, меджду протчым, мая мамаша, а гэта і гэна, як іх? — мае госці.</p>
<p><span class="ROLE">НАЧАЛЬНІК</span> (<i>да Спраўніка і Дамы</i>). Вашы дакумэнты. (<i>Прыгледзеўшыся.</i>) I вы, здаецца, мае старыя знаёмыя? Во цёплая кампанія.</p>
<p class="THEATRE-COMMENT">Дама і Спраўнік кланяюцца і аддаюць свае дакументы.</p>
<p><i>(Начальнік да Спічыні.)</i> Прачытайце.</p>
<p><span class="ROLE">СПІЧЫНІ.</span> У гэтым напісана: «рэвіровы сюдмэго рэвіру мяста Мінска».</p>
<p><span class="ROLE">НАЧАЛЬНІК.</span> Што гэта знача?</p>
<p><span class="ROLE">СПРАЎНІК.</span> «Акалодачны надзірацель сёмай часці места Менску», гаспадзін таварыш.</p>
<p><span class="ROLE">НАЧАЛЬНІК</span> <i>(да Патрульнага)</i>. Зрабеце рэвізію кішэняў гэтага грамадзяніна.</p>
<p class="THEATRE-COMMENT">Патрульны робіць рэвізію, знаходзіць у кішэнях Спраўніка пагоны і падае іх Начальніку.</p>
<p><span class="ROLE">НАЧАЛЬНІК</span> <i>(круцячы пагоны ў руках, да Спраўніка.)</i> Што гэта?</p>
<p><span class="ROLE">СПРАЎНІК.</span> Спраўніцкія пагоны, гаспадзін таварыш: памятка былога вялічча.</p>
<p><span class="ROLE">НАЧАЛЬНІК</span> <i>(палажыўшы пагоны на стол, да Спічыні)</i>. Чытайце другі дакумэнт.</p>
<p><span class="ROLE">СПІЧЫНІ</span> <i>(чытае)</i>. «Баронэса Шпацэрзон, ганаровы член Менскай дабрачыннасці».</p>
<p><span class="ROLE">НАЧАЛЬНІК.</span> Шпацэрзон... Шпацэрзон... Ну, усё роўна, — пойдзе і яна. А цяпер, калі рэвізія скончана, прашу ўсіх ісці са мной. <i>(Да Ганулі.)</i> Вы, цётка, застаіцёся хаты пільнаваць.</p>
<p><span class="ROLE">МІКІТА.</span> Оей! Оей! Што, і мне йсці, мусье таварыш?</p>
<p><span class="ROLE">НАЧАЛЬНІК.</span> А вы думалі як?</p>
<p><span class="ROLE">МІКІТА.</span> Оей! Оей! Пакіньце мяне. Нашто я вам, меджду протчым, патрэбен? Вось у гэтых портфэлях зусім што іншае аба мне сказана. Зірнеце ў гэтыя паперы, ваша таварыскасць. Як прачытаеце, то ўсё роўна не заберыцё мяне, меджду протчым.</p>
<p><span class="ROLE">НАЧАЛЬНІК.</span> Усё роўна не магу йначай. Гэтыя пісталеты, награбленая гарэлка, патака, цяганне чужых рэчаў, служба даношчыкам, усё гэта таксама для нас добрыя паперы, хоць для вас, можа, і дрэнныя паперы.</p>
<p><span class="ROLE">МІКІТА.</span> Дык пакажэце мне, меджду протчым, ваша чырвонае благородзіе, чэк на мой арышт.</p>
<p><span class="ROLE">НАЧАЛЬНІК.</span> Чэк атрымаеце, як прыйдзеце на месца. Ідзем! Прашу забіраць «вешчэственныя даказацельства». <i>(Начальнік забірае рэвальверы, адзін партфель і пагоны. Даме, Спраўніку, Спічыні і Грамадзяніну дае несці па пары бутэлек, Мікіту — патаку. Двум патрульным — па партфелю.)</i> А цяпер — марш за мной!</p>
<p><span class="ROLE">МІКІТА.</span> Оей! Оей! Ваша таварыская міласць! Пакіньце мяне з мамашай. Меджду протчым, пайду памагаць вам забіраць Варшаву, толькі не забірайце мяне!</p>
<p><span class="ROLE">ГАНУЛЯ.</span> Мае паночкі, мае галубочкі! Хаця не змікіцьце майго Мікіткі. Хаця не змікіцьце! (<i>Апускаецца з ціхім плачам на спакаваныя манаткі.</i>)</p>
<p class="THEATRE-COMMENT">Усе, апрача яе, выходзяць. Пры апошніх Гануліных словах разлягаецца за вокнамі на вуліцы харавая песня.</p>
<div class="POETRY">
<p>Ой ты, яблочко,</p>
<p>Куда коцішся?</p>
<p>Не туды попадзёш —</p>
<p>Не вароцішся...</p>
</div>
<div class="CLEAR"></div>
<p class="THEATRE-COMMENT">Пасля паўмінутнай паўзы, пад несціхаючыя гукі песні, паволі апускаецца</p>
<p class="THEATRE-COMMENT">3аслона</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: http://libelli.narod.ru/kupala/tut.html<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>