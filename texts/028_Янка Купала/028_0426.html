<div class="container">
<div class="book-utils">
<div id="qrcode"></div>
<a href="/Janka_Kupala/Maj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1937 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Май -->
<h2><a href="http://knihi.com/Janka_Kupala/">Янка Купала</a></h2>
<h2>Май</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Да нас у госці май прыходзіць,</p>
<p>А з новым шчасцем кожны год,—</p>
<p>Заводзіць песні ў карагодзе,</p>
<p>А ў карагодзе сам народ.</p>
<p> </p>
<p>Жалобай думкі аб мінулым</p>
<p>Замітусяцца ў нас падчас,—</p>
<p>Наскочыць радасць гудам-гулам,</p>
<p>І май наш повен ясных крас.</p>
<p> </p>
<p>Гармонік рэжа, бубен б’е...</p>
<p>Гэй, грай, музыка, ў родны тон</p>
<p>І аб мінулай барацьбе,</p>
<p>І аб здабытках нашых дзён!</p>
<p> </p>
<p>*</p>
<p>Да нас у госці май прыходзіць,</p>
<p>Як не прыходзіў у вяках,—</p>
<p>Спявае песні аб свабодзе</p>
<p>На полі, ў моры, ў рудніках.</p>
<p> </p>
<p>Спявае дзецям калыханкі,</p>
<p>Прыгожыць кветкамі сады,</p>
<p>Вядзе сялянаў і сялянкаў</p>
<p>На шлях шчаслівы, малады.</p>
<p> </p>
<p>Бурляць крыніцы, бор шуміць,</p>
<p>Рунее зелена загон.</p>
<p>Як не спяваць тут, як не жыць</p>
<p>У казках-былях нашых дзён!..</p>
<p> </p>
<p>*</p>
<p>Да нас у госці май прыходзіць,</p>
<p>Як той старанны гаспадар,—</p>
<p>Глядзіць, як поле наша родзіць,</p>
<p>Ці ўзнялі ўвесь мы свой папар.</p>
<p> </p>
<p>І бачыць, як за год звычайны,</p>
<p>Што адлічыў свае ўжо дні,</p>
<p>Была ў нас праца ураджайнай,</p>
<p>Аб чым наш продак і не сніў.</p>
<p> </p>
<p>І танк, і трактар, і камбайн</p>
<p>Пасведчаць, што гэта не сон.</p>
<p>З лясоў, капальняў і палян</p>
<p>Дабро йдзе к нам — скарб нашых дзён.</p>
<p> </p>
<p>*</p>
<p>Да нас у госці май прыходзіць</p>
<p>І аглядае рубяжы,</p>
<p>Дзе пагранічнік наш не зводзіць</p>
<p>Вачэй з варожае мяжы.</p>
<p> </p>
<p>І вокам бача май празорным:</p>
<p>Жывём спакойна ля граніц,</p>
<p>Спакойна сеем збожжа зёрны,</p>
<p>Спакойна п’ем ваду з крыніц.</p>
<p> </p>
<p>Зямлі, людзей і родных хат</p>
<p>Нікому не дамо ў палон,</p>
<p>Не апаганіць вораг-кат</p>
<p>Шчаслівых, вольных нашых дзён.</p>
<p> </p>
<p>*</p>
<p>Да нас прыходзіць май у госці</p>
<p>І бачыць, як той яснавід,—</p>
<p>Стаім скалою на фарпосце,</p>
<p>Заставы нашы, як граніт.</p>
<p> </p>
<p>Сталёвая пільнуе варта</p>
<p>Спакой савецкае зямлі,</p>
<p>Байцы не дрэмлюць поўны гарту,</p>
<p>На крыллях — нашы патрулі.</p>
<p> </p>
<p>Хай жа руку на нас, як гад,</p>
<p>Падыме вораг-ліхадзей,—</p>
<p>Не вернецца жывым назад,—</p>
<p>Свабодных не скаваць людзей!</p>
<p> </p>
<p>*</p>
<p>Да нас прыходзіць май у госці</p>
<p>І ўспамінае ў свята свят</p>
<p>Герояў, што злажылі косці</p>
<p>У бітвах за савецкі лад.</p>
<p> </p>
<p>Шумяць над імі ясакоры,</p>
<p>Шасцяць чырвоныя сцягі,</p>
<p>Унуку дзед свайму гавора,</p>
<p>Хто у магіле спіць такі.</p>
<p> </p>
<p>Бы срэбрам выснутую ніць,</p>
<p>Унуку думкі дзед снуе,</p>
<p>Як трэба волю бараніць,</p>
<p>Як уміралі за яе.</p>
<p> </p>
<p>*</p>
<p>Прыходзіць май дваццаты ў госці,</p>
<p>А з падарункамі ідзе,</p>
<p>Уцеху буйнай сыпе горсцю</p>
<p>Святочна ўбранай грамадзе.</p>
<p> </p>
<p>Ён Канстытуцыю прыносіць —</p>
<p>Веквечны сталінскі закон —</p>
<p>Для нас, для ўсіх, хто сее, косіць,</p>
<p>Для ўсіх народаў і старон.</p>
<p> </p>
<p>Лісты дубовы й каласы</p>
<p>Наш родны аздабляюць герб,</p>
<p>На ім нявянутай красы —</p>
<p>І молат, і сталёвы серп.</p>
<p> </p>
<p>*</p>
<p>Да нас прыходзіць май у госці,</p>
<p>А вые дыверсант, трацкіст,</p>
<p>Рве валасы ў звярынай злосці</p>
<p>Крывёй абрызганы фашыст.</p>
<p> </p>
<p>Бушуйце, каты! Нам зараза</p>
<p>Не страшна ваша й ваш разбой...</p>
<p>Смяемся з маем нашым разам</p>
<p>І весялімся грамадой.</p>
<p> </p>
<p>Гармонік рэжа, бубен б’е...</p>
<p>Гэй, грай, музыка, ў родны тон</p>
<p>І аб мінулай барацьбе,</p>
<p>І аб здабытках нашых дзён.</p>
<p> </p>
<p>1937</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>