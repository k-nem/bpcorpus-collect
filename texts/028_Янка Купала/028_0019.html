<div class="container">
<div class="book-utils">
<div id="qrcode"></div>
<a href="/Janka_Kupala/Mahila_lva_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 02.07.1913 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1920 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Магіла льва -->
<h2><a href="http://knihi.com/Janka_Kupala/">Янка Купала</a></h2>
<h2>Магіла льва</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">ІХ</a><br/>
<a href="#chapter10">Х</a><br/>
<a href="#chapter11">ХІ</a><br/>
<a href="#chapter12">ХІІ</a><br/>
<a href="#chapter13">XIII</a><br/>
<a href="#chapter14">XIV</a><br/>
<a href="#chapter15">XV</a><br/>
<a href="#chapter16">XVI</a><br/>
<a href="#chapter17">XVIІ</a><br/>
<a href="#chapter18">XVIII</a><br/>
<a href="#chapter19">ХІХ</a><br/>
<a href="#chapter20">ХХ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>І</h3>
<p>Нам продкаў кемкасць захавала</p>
<p>Шмат весцяў дзіўных з быўшых год,</p>
<p>Хоць гэтых весці ўжо нямала</p>
<p>Ў няпамяць кінуў сам народ.</p>
<p> </p>
<p>Усё ж яшчэ штось засталося</p>
<p>Унукам з прадзедаў жыцця...</p>
<p>Няхай жа гэтыя калоссі</p>
<p>Мінуць скаранне небыцця!</p>
<p> </p>
<p>Няхай той час, што згінуць мусіў</p>
<p>У беспрасветнай векаў мгле,</p>
<p>Для беспрыпыннай Беларусі</p>
<p>Хоць толькі ў песні ажыве.</p>
<p> </p>
<p>Збіраць пачнем зярно к зярняці,</p>
<p>Былое ў думках ускрашаць,</p>
<p>Каб быт на новы лад пачаці</p>
<p>I сеўбу новую пачаць.</p>
<p> </p>
<p>Пачнём дакапывацца самі</p>
<p>Разгадкі нашых крыўд і бед,</p>
<p>Што леглі цёмнымі лясамі</p>
<p>На нашай долі з даўных лет.</p>
<p> </p>
<p>Пачнём някратаны паданні</p>
<p>Сачыць пад бацькаўскай страхой,</p>
<p>Шукаць ад рання і да рання,</p>
<p>А толькі хай шукае свой.</p>
<p> </p>
<h3><a id="chapter2"></a>ІІ</h3>
<p>Над быстрым Днепрам, дзе сягоння</p>
<p>Стаяць Магілева муры,</p>
<p>Драмала пушча ў сотні гоняў,</p>
<p>Змагала громы і віхры.</p>
<p> </p>
<p>На дрэва дрэва нагінала,</p>
<p>Адно к другому прыгняла,</p>
<p>Сукі з сукамі пасплятала</p>
<p>І з ветрам гутарку вяла.</p>
<p> </p>
<p>Ваўкоў, дзікоў, ласёў, мядзведзяў</p>
<p>Была там днёўка і начлег</p>
<p>У летні час, і ў галаледдзе,</p>
<p>І ў зімавы глыбокі снег.</p>
<p> </p>
<p>Людзей не знаў лес гэты хмурны,</p>
<p>Зайздросна сцежкі свае крыў,</p>
<p>Адно сваім дном Днепра бурны</p>
<p>З вясны да восені ўдаль плыў.</p>
<p> </p>
<p>А з пушчы вырваўшысь на поле,</p>
<p>Шумеў і грозны слаў праклён,</p>
<p>Што не даваў яму лес волі —</p>
<p>Давіў галлём з усіх старон.</p>
<p> </p>
<p>У гэтай пушчы з перадвекаў —</p>
<p>Што так драмала ўдоўж і ўшыр,—</p>
<p>Сялібу меў сабе Машэка,</p>
<p>Разбойнік страшны на ўвесь мір.</p>
<p> </p>
<h3><a id="chapter3"></a>ІІІ</h3>
<p>Даўней не зналі так марнеці,</p>
<p>Як мы марнеем з году ў год,</p>
<p>Асілкаў шмат было на свеце,</p>
<p>Быў шмат дужэйшы наш народ.</p>
<p> </p>
<p>Асілкам гэтакім ад роду</p>
<p>Машэка быў ў сваёй радні,—</p>
<p>Дзіцём нясці ўжо мог калоду,</p>
<p>Якой трох сталых — не маглі.</p>
<p> </p>
<p>Але хоць сілу меў такую,—</p>
<p>Нікому крыўды не рабіў,—</p>
<p>Натуру меў ён залатую,</p>
<p>Як бы ягнём, патульны быў.</p>
<p> </p>
<p>Чаму ён так змяніўся з часам,</p>
<p>Што да разбойства давяло,</p>
<p>І да крыві людской стаў ласым,</p>
<p>Сваё пакінуўшы сяло?</p>
<p> </p>
<p>Ці дома хлеба меў замала,</p>
<p>Ці крыўду вызнаў ад каго,</p>
<p>Ці мо прастору не ставала,</p>
<p>І ў пушчы стаў шукаць яго?</p>
<p> </p>
<p>Ўсё гэта не было прычынай,</p>
<p>Але, як вестка падае,</p>
<p>Была прычынаю дзяўчына,</p>
<p>Машэка згінуў праз яе.</p>
<p> </p>
<h3><a id="chapter4"></a>IV</h3>
<p>У вёсцы той, дзе жыў ён змалку,</p>
<p>Дзе пасціў, дзе араў, касіў,</p>
<p>На воку дзеўку меў, Натальку,</p>
<p>Аб ёй адной ён толькі сніў.</p>
<p> </p>
<p>Былі з сабою адналеткі,</p>
<p>На прызбе рыліся ў зямлі,</p>
<p>На сенажаці рвалі кветкі,</p>
<p>Ўдагонкі разам часта йшлі.</p>
<p> </p>
<p>Як толькі ён яе дагоніць,</p>
<p>Як пёрка носіць на руках,</p>
<p>Смяецца, весела гамоніць,</p>
<p>Хоць там дзяўчыну мучыць страх.</p>
<p> </p>
<p>Калі ўжо сталі падрастаці,</p>
<p>К рабоце трэ было ісці,</p>
<p>Дык ці то ў полі, ці то ў хаце</p>
<p>Умелі той таго найсці.</p>
<p> </p>
<p>Аб чым з сабой тады ўдваёчку</p>
<p>Снавалі думкі, сеўшы ў рад,—</p>
<p>Пытаць аб гэтым трэба ночку</p>
<p>І за акном вішнёвы сад.</p>
<p> </p>
<p>Жылі... Дзянькі за днямі гналі</p>
<p>Так ад вясны і да вясны.</p>
<p>Пасля і самі не спазналі,</p>
<p>Як палюбіліся яны.</p>
<p> </p>
<p> </p>
<h3><a id="chapter5"></a>V</h3>
<p>Каханне — лёгкая прынада</p>
<p>Для сэрцаў чуткіх, маладых,</p>
<p>Хоць бы гняздзілася ў ім здрада,</p>
<p>Хоць гэта б яду быў кяліх.</p>
<p> </p>
<p>Усе мы п’ём яго з дурноты,</p>
<p>Жывём ні явай і ні сном.</p>
<p>А прападзе к яму ахвота —</p>
<p>Тады — па часе ўжо — плюём.</p>
<p> </p>
<p>На гэту вудачку кахання</p>
<p>Папаў Машэка, як не свой;</p>
<p>Ані спакою, ні прыстання</p>
<p>Не меў ён з гэтаю бядой.</p>
<p> </p>
<p>Сябе сам кінуў у няволю</p>
<p>Дзявочых ласк і пустаты;</p>
<p>Пацех меў шмат, цярпення болей,</p>
<p>То весел быў, то — як струты.</p>
<p> </p>
<p>Дзяўчына... ведама, дзяўчына —</p>
<p>Хто там згадаў, што ў ёй сядзіць;</p>
<p>Любіла ж, пэўна, хоць часінай,—</p>
<p>У лес па гэта не хадзіць.</p>
<p> </p>
<p>Машэка гэтакі асілак,</p>
<p>Што рваў дзярэўе з каранём,</p>
<p>Ў руках яе стаў як апілак:</p>
<p>Яго забрала хараством.</p>
<p> </p>
<h3><a id="chapter6"></a>VI</h3>
<p>О, шмат прыгожанькіх дзяўчатаў</p>
<p>Старонцы нашай Бог прыдбаў!</p>
<p>Царэвіч ехаць мог бы ў сваты</p>
<p>К ёй не адной, каб толькі знаў.</p>
<p> </p>
<p>Душы і сэрцайка такога</p>
<p>І той бязмернай дабраты</p>
<p>Шукаці хіба толькі ў Бога,—</p>
<p>Ў другіх людзей не знойдзеш ты.</p>
<p> </p>
<p>На беларускую дзяўчыну,</p>
<p>Калі тут праўду ёй аддаць,</p>
<p>Ніхто йшчэ каменем не кінуў</p>
<p>І не паважыцца кідаць.</p>
<p> </p>
<p>Наталька ў вёсцы між сваімі</p>
<p>Найпрыгажэйшаю была,</p>
<p>Грудзямі, шчочкамі, вачыма,</p>
<p>Як мак, між макамі цвіла.</p>
<p> </p>
<p>Павеўна, як даспелы колас,</p>
<p>Ішла наперад у танок,</p>
<p>З грудзей гарачых звонкі голас</p>
<p>Змяняла ў песню — як званок.</p>
<p> </p>
<p>Прыхільна хлопцы аглядалі</p>
<p>Яе павабны гібкі стан,</p>
<p>Дый толькі сціха уздыхалі...</p>
<p>Адзін Машэка быў тут пан.</p>
<p> </p>
<h3><a id="chapter7"></a>VII</h3>
<p>Той панства меў недаўгавечна,</p>
<p>Канаў пацехі час святы:</p>
<p>Па Днепру выпала канечна</p>
<p>На Украіну гнаць плыты;</p>
<p> </p>
<p>Машэку йкраз чарга папала.</p>
<p>Спачатку слухаць не хацеў;</p>
<p>Быць можа, на яго бы стала,</p>
<p>Бо не на жарты сілу меў,</p>
<p> </p>
<p>Але Наталька ўгаварыла:</p>
<p>«Едзь! штось заробіш к жаніцьбе».</p>
<p>Ну, як тут не паслухаць мілай!</p>
<p>І наш Машэка у жальбе</p>
<p> </p>
<p>Па ненаглядненькай дзяўчыне,</p>
<p>Паплыў з плытамі ў край чужы</p>
<p>Таей Дняпровай гладдзю сіняй</p>
<p>Ад роднай прадзедаў мяжы.</p>
<p> </p>
<p>Зямля сябе у зелень скрыла,</p>
<p>Лес цёмны з ветрам гаманіў,</p>
<p>Зязюля век людзям лічыла,</p>
<p>А сонца цешылася з ніў.</p>
<p> </p>
<p>Машэка плыў, марнеў з нягоды,</p>
<p>Аддыху рэдка меў калі,</p>
<p>І думаў, каб хаця ўжо воды</p>
<p>Яго Дняпровы не змаглі.</p>
<p> </p>
<h3><a id="chapter8"></a>VIII</h3>
<p>Ў дарозе шчасце паручыла,</p>
<p>Загнаў да Кіева плыты,</p>
<p>Дамоў вяртаўся з новай сілай</p>
<p>Пабачыць родныя куты,</p>
<p> </p>
<p>Натальку любую сустрэці,</p>
<p>Аджыць агнём яе вачэй,</p>
<p>Бо гэткіх вочак на ўсім свеце</p>
<p>Ён не сустрэў ані ў аднэй.</p>
<p> </p>
<p>Спяшыць няўпынна, крок за крокам,</p>
<p>Мінае поле і лясы.</p>
<p>Зямлі сваёй жаданым вокам</p>
<p>Шукае, як канюх расы.</p>
<p> </p>
<p>Штось каля Ўзвіжання дабраўся</p>
<p>Дамоў з далёкай чужыны...</p>
<p>О, лепш бы першай не даждаўся,</p>
<p>Як нарадзіўся ён, вясны!</p>
<p> </p>
<p>Бядак дачуўся ад суседаў,</p>
<p>Што ўжо Наталькі маладой</p>
<p>Не засталось даўно і следу,—</p>
<p>Як бы Дняпровай сплыў вадой.</p>
<p> </p>
<p>Сплыла і ўся яго надзея</p>
<p>Дажыць у радасці жыццё.</p>
<p>Каханне ў сэрцы гэтак сеяў,</p>
<p>А жаць прыйшлося пракляццё.</p>
<p> </p>
<h3><a id="chapter9"></a>ІХ</h3>
<p>Непадалёк, дзе жыў Машэка,</p>
<p>Быў двор вялікі, а ў двары</p>
<p>Стаялі хорамы ад векаў</p>
<p>Над самым Днепрам, на гары.</p>
<p> </p>
<p>Абведзен быў высокім мурам</p>
<p>Палац, як той астрог, кругом,</p>
<p>Сталетні ліпы ўкруг панура</p>
<p>Стагналі ночаю і днём.</p>
<p> </p>
<p>Баярын тамка жыў багаты,</p>
<p>Яшчэ лятамі малады,</p>
<p>Да сваявольства быў заўзяты,</p>
<p>Па-свойму час губляў з нуды.</p>
<p> </p>
<p>Усюды броіў самазбродам,</p>
<p>Тварыў закон свой і свой суд</p>
<p>Над абнядоленым народам,</p>
<p>Што збыць не меў сіл сваіх пут.</p>
<p> </p>
<p>Паціху толькі ў вёсках людзі</p>
<p>Маркотну гутарку вялі</p>
<p>Аб крыўдах тых, што ім на грудзі</p>
<p>Праз пана каменем ляглі.</p>
<p> </p>
<p>О, як адзін хто праз другога</p>
<p>Цярпіць, то йшчэ тут паўбяды,</p>
<p>Але не скрыці ад нікога</p>
<p>Нам крыўды цэлай грамады!</p>
<p> </p>
<h3><a id="chapter10"></a>Х</h3>
<p> </p>
<p>Праз вёску са сваёй дружынай</p>
<p>Баярын гэты ехаў раз,</p>
<p>І ля Натальчынай хаціны</p>
<p>Ён затрымаўся на папас.</p>
<p> </p>
<p>Тут хараство яму дзявоча</p>
<p>Упала ў вочы, бо нідзе</p>
<p>Яго не бачылі йшчэ вочы</p>
<p>Штось прыгажэй у прастаце.</p>
<p> </p>
<p>Як грозны быў, дык стаў ліслівы,</p>
<p>Пачаў к дзяўчыне падсядаць,</p>
<p>Пускаць туман і, як бы дзівы,</p>
<p>Ёй брэдні ўсякія складаць.</p>
<p> </p>
<p>Што гаварылі, чым ёй кадзіў —</p>
<p>Не варта паўтараці тут,</p>
<p>Але з тых пор, як па загадзе,</p>
<p>Ён спадабаў вясковы кут.</p>
<p> </p>
<p>Тады-сяды стаў заглядаці</p>
<p>Ўсё да Натальчыных акон,</p>
<p>Хоць і глядзелі бацька, маці</p>
<p>На гэта коса з першых дзён.</p>
<p> </p>
<p>Пасля к сабе яе стаў клікаць.</p>
<p>Яна ішла за ім, як цень,</p>
<p>Аж пачала ўся вёска тыкаць</p>
<p>На дзеўку пальцамі штодзень.</p>
<p> </p>
<h3><a id="chapter11"></a>ХІ</h3>
<p>Людская хітрасць даніманнем</p>
<p>Патрапіць шмат зла натварыць,</p>
<p>Калі прыкінецца святляным</p>
<p>Святлом, што праўдаю гарыць.</p>
<p> </p>
<p>Душу вам лёстачкамі выйме</p>
<p>І павядзе на павадку</p>
<p>Яе пуцінамі крывымі,</p>
<p>І ўжо не ўскрэснуць бедаку.</p>
<p> </p>
<p>З Наталькай выйшла гэтаксама,</p>
<p>Сама к бядзе пайшла сваей,</p>
<p>Звязаўшы дружбай сябе з ямай,</p>
<p>Не дбала свету і людзей.</p>
<p> </p>
<p>Забыла ўсе Машэкі ласкі,</p>
<p>Каханне шчырае яго,—</p>
<p>Пад чарам ворагавай казкі</p>
<p>Зраклася мілага свайго.</p>
<p> </p>
<p>Не прачувала горкай долі,</p>
<p>Якую лёс людзям нашле;</p>
<p>Раз, як пайшла у двор, дык болей</p>
<p>Яе не ўбачылі ў сяле.</p>
<p> </p>
<p>Сваю так сетку распускае</p>
<p>На мух услужлівы павук,</p>
<p>Пакуль не ўваліцца якая</p>
<p>І ўсіх не выведае мук.</p>
<p> </p>
<h3><a id="chapter12"></a>ХІІ</h3>
<p>Мінула восень, а за ёю</p>
<p>Прыйшла з марозамі зіма.</p>
<p>Машэка жыў з сваёй сям’ёю,—</p>
<p>Не жыў, а блукаўся, як цьма.</p>
<p> </p>
<p>Як бы не чуў дакучных кпінак,</p>
<p>Адданы гору і жальбе;</p>
<p>Ўжо ведаў, дзе найшла прыпынак</p>
<p>Яго Наталька для сябе.</p>
<p> </p>
<p>Падчас бліжэй к двару падходзіў,</p>
<p>Страшэнна кляў і выгражаў</p>
<p>І страх на стражу ўсю наводзіў,</p>
<p>Якую пан сабе дзяржаў.</p>
<p> </p>
<p>Але не меў Машэка сілы</p>
<p>Такой, што сцены б разваліў</p>
<p>Туды, дзе вораг з яго мілай</p>
<p>Пасцель пуховую дзяліў.</p>
<p> </p>
<p>Не мог на мак яму змяць косці,</p>
<p>Пракляцце толькі прызываў,</p>
<p>Ад сцен адходзіў з большай злосцю</p>
<p>І штосьці жудкае кнаваў.</p>
<p> </p>
<p>З дня ў дзень хмурней ён станавіўся,</p>
<p>Расла ў ім помста, як змяя,—</p>
<p>І сам, як гадзіна, ў ёй віўся,</p>
<p>Ў жыцці не бачачы пуцця.</p>
<p> </p>
<h3><a id="chapter13"></a>XIII</h3>
<p>Што ёсць на свеце горш ад помсты,</p>
<p>Што знойдзеш ад яе страшней,</p>
<p>Каго не згоніць з сцежкі простай,</p>
<p>Не ўкіне ў цьму, за ноч цямней?</p>
<p> </p>
<p>Душу і думы атумане,</p>
<p>Ачэпіць зводным павуццём,</p>
<p>І распасцяжыць уладанне</p>
<p>Над целам, над усім жыццём.</p>
<p> </p>
<p>Засела так яна ў Машэкі,</p>
<p>І суладаць з ёю не мог,</p>
<p>Крыві б пусціў, здаецца, рэкі,</p>
<p>І ў іх бы з крыўдай сваей лёг.</p>
<p> </p>
<p>Крывёй ці віннай, ці нявіннай</p>
<p>Насмерць упіўся бы з душой,</p>
<p>Другіх губіў бы і сам гінуў,</p>
<p>Абы цярпеў чужы і свой.</p>
<p> </p>
<p>У муках страшных дачакаўся</p>
<p>Машэка першых дзён вясны</p>
<p>І з вёскай роднай папрашчаўся,</p>
<p>Уцёк з радзімай стараны.</p>
<p> </p>
<p>У пушчу ўцёк, у ёй асеўся,</p>
<p>Змяніўся ўвесь, як ваўкалак,</p>
<p>У скуру воўчую адзеўся</p>
<p>І стаў на жыр выходзіць так.</p>
<p> </p>
<h3><a id="chapter14"></a>XIV</h3>
<p>Так страшным стала яго імя</p>
<p>На ўсю аколіцу з тых дат</p>
<p>Паміж сваімі і чужымі,</p>
<p>Як страшны імем сваім кат.</p>
<p> </p>
<p>З сваёй бярлогі на дарогу</p>
<p>Вылазіў грозны, з булавой,</p>
<p>Як пошасць, сеяў скрозь трывогу,</p>
<p>Загоны росячы крывёй.</p>
<p> </p>
<p>Спачатку дань жыццём плацілі</p>
<p>Яму адны багатыры,</p>
<p>Пасля знаходзілі ў магіле</p>
<p>Спачын і вёсак жыхары.</p>
<p> </p>
<p>Не памагалі мольбы, чары,—</p>
<p>Крывавы суд тварыў, караў;</p>
<p>Абезгалоўлены ахвяры</p>
<p>З сабою ў пушчы забіраў.</p>
<p> </p>
<p>Дарма шукаюць яго схову</p>
<p>Бацькі забітых і сыны,</p>
<p>Адно збірае больш галоваў</p>
<p>Ён з непамернай той вайны.</p>
<p> </p>
<p>Штодзень расце Машэка ў славу,</p>
<p>Расце з крывавага жніва,</p>
<p>Бароніць пушча яго справу,</p>
<p>А гімн пяе яму сава.</p>
<p> </p>
<h3><a id="chapter15"></a>XV</h3>
<p>Ці доўга йшчэ бы гаспадарыў</p>
<p>Ён гаспадаркаю такой,</p>
<p>Крывёй палошчучы папары,</p>
<p>Крывёй гарачаю людской,</p>
<p> </p>
<p>Каб не сустрэў сярод дарогі</p>
<p>Адно здарэнне, як той вір,</p>
<p>Калі раз, выбрыўшы з бярлогі,</p>
<p>Йшоў з булавой сваёй на жыр.</p>
<p> </p>
<p>Ішоў і ўбачыў, як карэта</p>
<p>Напроць кацілася якраз;</p>
<p>Машэка рады знайдзе гэтай</p>
<p>І не марнуе дарма час.</p>
<p> </p>
<p>Мінута. Ўжо стрымаў ён коні,</p>
<p>Як сноп, зваліўся ўжо фурман,</p>
<p>Ўжо булавой у дзверцы звоне,</p>
<p>З карэты скочыў к яму пан.</p>
<p> </p>
<p>Але не ўспеў і азірнуцца,</p>
<p>Як на зямлі няжыў ляжыць;</p>
<p>Машэка доўбняй замахнуцца</p>
<p>Яшчэ на некага спяшыць...</p>
<p> </p>
<p>І дзіва дзіў: рука самлела,</p>
<p>Слязамі вочы залілісь...</p>
<p>Наталька тут яго сядзела</p>
<p>І так глядзела, як калісь!</p>
<p> </p>
<p> </p>
<h3><a id="chapter16"></a>XVI</h3>
<p>Як чалавек ні азвярэе</p>
<p>З якіх там колечы прычын,—</p>
<p>Надойдзе час і азарэе</p>
<p>Яго душа хоць міг адзін.</p>
<p> </p>
<p>Чуццё прабудзіцца людское,</p>
<p>Дабро у сэрцы ажыве,</p>
<p>І зацвітуць красой святою</p>
<p>Дзіцячы думкі ў галаве.</p>
<p> </p>
<p>Чуць толькі ўгледзеў у калясцы</p>
<p>Машэка любую сваю,—</p>
<p>Ў яе ўтануў даўнейшай ласцы,</p>
<p>Ёй пакарыўся без баю.</p>
<p> </p>
<p>Бы тую пёрынку птушыну,</p>
<p>Ў сваю бярлогу яе нёс,</p>
<p>З лісточкаў мяккую пярыну</p>
<p>Ёй слаў, і сам у радасць рос.</p>
<p> </p>
<p>Быў рад сваёй так доўгай згубе,</p>
<p>Ў нагах з пакораю сядаў,</p>
<p>Як здаўна, песціў і галубіў,</p>
<p>І словы чулыя складаў.</p>
<p> </p>
<p>А толькі бедную Натальку</p>
<p>Жыццё з ім цешыць не магло,</p>
<p>Як тую грэшную русалку —</p>
<p>Жывыя людзі і святло.</p>
<p> </p>
<h3><a id="chapter17"></a>XVIІ</h3>
<p>Спазнаўшы панскія раскошы,</p>
<p>Дзіцё сяла і грамады,</p>
<p>Не мела сіл змагчы ў пустошы</p>
<p>І адзіноцтва, і жуды.</p>
<p> </p>
<p>Хоць на Машэку спазірала</p>
<p>Прыхільным поглядам падчас,</p>
<p>А ўсё у думках штось кнавала,</p>
<p>Агонь благі ў вачах не гас.</p>
<p> </p>
<p>У думках думала няўпынна,</p>
<p>Як ёй разбойніка згубіць,</p>
<p>Якога не магла нявінна</p>
<p>Ўжо так, як некалі, любіць.</p>
<p> </p>
<p>Раз, калі спаў Машэка з ёю,</p>
<p>Зрабіць надумала сваё —</p>
<p>За кроў пралітую крывёю</p>
<p>Яму яго забраць жыццё.</p>
<p> </p>
<p>Паціху ўстала, нож агромны</p>
<p>Ўзяла ў яго з-пад галавы</p>
<p>І утапіла ў шыі соннай,</p>
<p>Ды той застаўся йшчэ жывы.</p>
<p> </p>
<p>Яна другі раз замахнула</p>
<p>І трэці раз перавяла,—</p>
<p>Яго і жылка не дрыгнула,—</p>
<p>Душа ад цела адышла.</p>
<p> </p>
<h3><a id="chapter18"></a>XVIII</h3>
<p>Так страшны той разбойнік згінуў,</p>
<p>Што ўмеў любіць і забіваць;</p>
<p>На грэх пусціўся праз дзяўчыну</p>
<p>І мусіў праз яе сканаць.</p>
<p> </p>
<p>Яна, сваё зрабіўшы дзела,</p>
<p>Ўжо страхам гнаная нямым,</p>
<p>У вёску родную ляцела</p>
<p>І расказала аб усім.</p>
<p> </p>
<p>Прынесла добрыя ўсім весці,</p>
<p>Што ўжо разбойніка няма;</p>
<p>Яе віталі добрай чэсцю,</p>
<p>З усімі цешылась сама.</p>
<p> </p>
<p>Вяла з сабой сяло народу,</p>
<p>Дзе спаў Машэка вечным сном,</p>
<p>Куды йшчэ ўчора усе ходы</p>
<p>Былі закрытыя людзём.</p>
<p> </p>
<p>Сышлася вёска над Машэкай</p>
<p>Нядаўну бачыці гразу,</p>
<p>І не было там чалавека,</p>
<p>Каб хоць адну пусціў слязу.</p>
<p> </p>
<p>Йшлі ад яго к гары вялікай,</p>
<p>Ахвяры дзе яго ляглі,—</p>
<p>Касцей знаходзілі без ліку,</p>
<p>Галоў без ліку там знайшлі.</p>
<p> </p>
<h3><a id="chapter19"></a>ХІХ</h3>
<p>Капалі ў пушчы дол глыбокі,</p>
<p>Дно высцілалі у кару,</p>
<p>І насып сыпалі высокі —</p>
<p>Машэку насып, як цару.</p>
<p> </p>
<p>А на гары той недалёкай</p>
<p>Хавалі косці у зямлі</p>
<p>Ахвяр, што ад рукі нялёгкай</p>
<p>Без часу на той свет сышлі.</p>
<p> </p>
<p>За днямі дні пабеглі шпарка,</p>
<p>Ў няпамяць шоў за годам год,</p>
<p>Мянялась свету гаспадарка,</p>
<p>Жыццё-быццё змяняў народ.</p>
<p> </p>
<p>Той насып, дзе ляжаў Машэка,</p>
<p>У мох і дзерава аброс;</p>
<p>Пякла улетку яго спека,</p>
<p>Зімой трашчаў над ім мароз.</p>
<p> </p>
<p>Машэкі імем сталі маткі</p>
<p>Пужаць, калышучы, дзяцей,</p>
<p>А кумкі, збегшысь на папрадкі,</p>
<p>Аб ім шаптаць адна аднэй.</p>
<p> </p>
<p>Яго высокую магілу —</p>
<p>Дзе лес ды вецер панаваў —</p>
<p>Знаць, што вялікую меў сілу,</p>
<p>«Магілай Льва» народ назваў.</p>
<p> </p>
<h3><a id="chapter20"></a>ХХ</h3>
<p>Над ёю з часам дрэвы палі,</p>
<p>І горад вырас, як з зямлі,</p>
<p>Яго Магілевам назвалі,</p>
<p>Бо йнакш прыдумаць не маглі.</p>
<p> </p>
<p>Там, дзе пушчар быў і балота,—</p>
<p>Муры глядзяцца у раку,</p>
<p>Зіяюць вежы пазалотай,</p>
<p>Жыццё кіпіць, як у гаршку.</p>
<p> </p>
<p>Пры самым месцы, дзе хаваці</p>
<p>Людцы нябожчыкаў нясуць,</p>
<p>Гару з магілкамі відаці —</p>
<p>Яе Машэкавай завуць.</p>
<p> </p>
<p>І ціха, ціха на гары тэй</p>
<p>Чарнеюць пліты і крыжы,</p>
<p>То летнім сонейкам сагрэты,</p>
<p>То ззябшы ўзімку, ў маразы.</p>
<p> </p>
<p>Падчас вясной заблудзіць птушка,</p>
<p>Зазвоніць песенькай сваей,</p>
<p>Павесялее спяча душка</p>
<p>Ды ўзноў засне яшчэ мацней.</p>
<p> </p>
<p>А пад гарой Дняпровы хвалі</p>
<p>З вясны да восені шумяць</p>
<p>І штось гавораць цёмнай далі,</p>
<p>А што? — нам, грэшным, не паняць!</p>
<p> </p>
<p>1913</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>