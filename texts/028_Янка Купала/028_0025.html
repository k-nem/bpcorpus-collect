<div class="container">
<div class="book-utils">
<div id="qrcode"></div>
<a href="/Janka_Kupala/Son_na_kurhanie_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 08.08.1910 -->
<!-- HEADER_FIELD Edition: Купала Я. Поўны збор твораў: У 9 т. - Т. 7. Драм. паэмы і п'есы. - Мн., Маст. літ., 2001. - 399 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1912 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 2001 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Сон на кургане -->
<h2><a href="http://knihi.com/Janka_Kupala/">Янка Купала</a></h2>
<h2>Сон на кургане</h2>
<div style="height: 3rem"></div>
<!-- TOC_BEGIN -->
<a href="#chapter1">АБРАЗЫ</a><br/>
<a href="#chapter2">І. У пушчы</a><br/>
<a href="#chapter3">IІ. На замчышчы</a><br/>
<a href="#chapter4">ІІІ. Пажарышча</a><br/>
<a href="#chapter5">IV. У шынкоўні</a><br/>
  <a href="#chapter6">*</a><br/>
  <a href="#chapter7">*</a><br/>
  <a href="#chapter8">*</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>АБРАЗЫ</h3>
<p>І. У ПУШЧЫ</p>
<p>Сам. Русалкі</p>
<p>ІІ. НА ЗАМЧЫШЧЫ</p>
<p>Сам. Чорны. Відмы</p>
<p>ІІІ. ПАЖАРЫШЧА</p>
<p>Сам. Пагарэльцы. Вясельная дружына. Прыстаў</p>
<p>IV. У ШЫНКОЎНІ</p>
<p>Сам. Шынкар. Дзяўчаты. Госці. Стражнік</p>
<p> </p>
<p> </p>
<h3><a id="chapter2"></a>І. У пушчы</h3>
<p>Восень. Ноч. Лес. Глуха шумяць калыханыя ветрам елкі і сосны; скрыпяць асіны і бярозы; з шэлестам валіцца на зямлю трупяжоўтае лісце. Паміж трох адвечных дубоў — мохам і галлём усланы ўзгорак-курган; над ім, зачапіўшыся валасамі за галіны дубоў, вісяць тры русалкі і калышуцца. З усёй мясціны вее бязлюддзем, чарам і жудою.</p>
<p> </p>
<p>Русалкі</p>
<p><i>(разам)</i></p>
<p>Гу-та-та, гу-ля-ля,</p>
<p>Гу-ля-ля, гу-та-та!</p>
<p>Ад сучка да сучка,</p>
<p>Ад куста да куста!</p>
<p>Ха-ха-ха! Вось яно,</p>
<p>Вось русалак жыццё,</p>
<p>Пушча — сосны, дубы —</p>
<p>Вось і царства усё.</p>
<p> </p>
<p>Жывём самі сабой,</p>
<p>Самі ўмеем мы жыць,—</p>
<p>Ніхто есць не дае,</p>
<p>Не дае ніхто піць.</p>
<p> </p>
<p>Днём ляжым, днём маўчым,</p>
<p>Як не жывы мы днём,</p>
<p>А як ночка прыйшла —</p>
<p>Мы жывём, мы пяём.</p>
<p> </p>
<p>Так калышамся мы</p>
<p>Ад куста да куста...</p>
<p>Гу-та-та, гу-ля-ля!</p>
<p>Гу-ля-ля, гу-та-та!</p>
<p> </p>
<p>Чуваць, затрашчалі сухія сукі ад нечыіх ног.</p>
<p> </p>
<p>1 -я русалка</p>
<p>Ці вы чулі, ці не?</p>
<p>Штось трашчыць каля нас.</p>
<p> </p>
<p>2-я русалка</p>
<p>Чула таксама я,</p>
<p>Вось напроці якраз.</p>
<p> </p>
<p>3-я русалка</p>
<p>Пэўна, воўк ці мядзведзь,</p>
<p>Бо хто ж гэтай парой?..</p>
<p>Як вядома, хадзіць</p>
<p>Яны любяць сюдой.</p>
<p> </p>
<p>1-я русалка</p>
<p>Стукат толькі дзвюх ног.</p>
<p> </p>
<p>2-я русалка</p>
<p>Ну, і што ж там за дзіў:</p>
<p>Ў госці к нам чалавек,</p>
<p>Не інакш, заблудзіў.</p>
<p> </p>
<p>Усе тры</p>
<p><i>(разам )</i></p>
<p>Чалавек, чалавек!</p>
<p>Нездарма пелі мы.</p>
<p>А цяпер хто куды,</p>
<p>Як начніцы, як сны.</p>
<p><i>(Адчэпліваюцца і разбягаюцца.)</i></p>
<p> </p>
<p>Сам</p>
<p><i>(выходзіць, разглядаючыся)</i></p>
<p>Хаджу і блуджу я</p>
<p>Ўжо колькі гадзін</p>
<p>І, дзе ні ступлю я,</p>
<p>Не бачу пуцін.</p>
<p> </p>
<p>Дубы ды хваіны,</p>
<p>Бярозы, вязы;</p>
<p>Скрыгочуць асіны,</p>
<p>Шыпяць верасы.</p>
<p> </p>
<p>Кругом нейкі шорах;</p>
<p>Жуда, пустата;</p>
<p>Па долах, па ўзгорах</p>
<p>Лягла цемната.</p>
<p> </p>
<p>То нешта смяецца,</p>
<p>То нешта пяе,</p>
<p>То кліча, здаецца,</p>
<p>То тут жа снуе.</p>
<p> </p>
<p>Гоп, гоп! Не чуваці!..</p>
<p>Адказу няма.</p>
<p>Ой, пушча, ой, маці!</p>
<p>Ты зводзіш здарма.</p>
<p> </p>
<p>Ох, зводзіш здарма ты,</p>
<p>Наслаўшы ламоў!</p>
<p>Я траплю дахаты,</p>
<p>Я траплю дамоў!</p>
<p><i>(Пайшоў далей, разглядаючыся.)</i></p>
<p> </p>
<p>Русалкі</p>
<p><i>(выбегшы з-за кустоў, разам)</i></p>
<p>Ха-ха-ха, вось дык госць,</p>
<p>Як з зямлі, як з травы!</p>
<p>Чалавек, як і ёсць —</p>
<p>З галавой і жывы.</p>
<p> </p>
<p>Ці сюды, ці туды,</p>
<p>Ад калоды, ад пня.</p>
<p>Ужо не выйдзе ад нас</p>
<p>Аж да белага дня.</p>
<p> </p>
<p>Гу-та-та, гу-ля-ля!</p>
<p>Аж да белага дня!</p>
<p> </p>
<p>1-я русалка</p>
<p><i>(чапляючыся зноў за сук</i></p>
<p><i>валасамі)</i></p>
<p>Як люблю я, люблю</p>
<p>Гутатацца вось так!</p>
<p>Як бы дзе на градзе</p>
<p>Зацвітаючы мак.</p>
<p> </p>
<p>Помню, гэта было</p>
<p>На зямлі між людзьмі:</p>
<p>Як любіла ж яго</p>
<p>Сэрцам, думкай сваймі!</p>
<p> </p>
<p>Як бажыўся ён мне,</p>
<p>Што так любіць і ён.</p>
<p>Колькі ночак звялі,</p>
<p>Сон ішоў нам не ў сон.</p>
<p> </p>
<p>Сон быў гэта, ах, сон.</p>
<p>Зноў зіма па вясне:</p>
<p>Ён пайшоў за другой;</p>
<p>Ён пакінуў мяне.</p>
<p> </p>
<p>І тады, ах, тады</p>
<p>Адна сцежка была —</p>
<p>Ці ў раку, ці ў пятлю...</p>
<p>Ну — ў пятлю я пайшла.</p>
<p> </p>
<p>І за тое люблю</p>
<p>Гутатаціся так,</p>
<p>Як бы дзе на градзе</p>
<p>Зацвітаючы мак.</p>
<p> </p>
<p>Усе тры</p>
<p><i>(разам)</i></p>
<p>Гу-та-та, гу-ля-ля!</p>
<p>Гу-ля-ля, гу-та-та!</p>
<p>Як бы дзе на градзе</p>
<p>Зацвітаючы мак.</p>
<p> </p>
<p>2-я русалка</p>
<p><i>(сядаючы пад дубам)</i></p>
<p>Я сядзець так люблю,—</p>
<p>Гэта мой трон-пасад:</p>
<p>Бо ж я княжнай была</p>
<p>Таму лет сто назад.</p>
<p> </p>
<p>Прыгажэй за мяне</p>
<p>Не было наўвакруг;</p>
<p>Шмат пакорных тады</p>
<p>Ў сябе мела я слуг.</p>
<p> </p>
<p>Найвярнейшы адзін</p>
<p>З іх мяне спадабаў:</p>
<p>Як шалёны хадзіў,</p>
<p>У мой бок паглядаў.</p>
<p> </p>
<p>Знала мукі яго</p>
<p>Я усе навылёт;</p>
<p>Як смяшыў, ах, смяшыў</p>
<p>Яго сумны паглёд.</p>
<p> </p>
<p>Тады сэрца ў мяне</p>
<p>Не было ці было...</p>
<p>Княжне меці яго —</p>
<p>Не да твару ішло.</p>
<p> </p>
<p>Князь багаты, стары</p>
<p>Ажаніўся са мной,</p>
<p>А мой верны слуга</p>
<p>Заручыўся з ракой.</p>
<p> </p>
<p>Вось за тое й сяджу —</p>
<p>Гэта мой трон-пасад,</p>
<p>Бо ж я княжнай была</p>
<p>Лет таму сто назад.</p>
<p> </p>
<p>Усе тры</p>
<p><i>(разам)</i></p>
<p>Гу-та-та, гу-ля-ля!</p>
<p>Гу-ля-ля, гу-та-та!</p>
<p>Бо ж я княжнай была</p>
<p>Лет таму сто назад.</p>
<p> </p>
<p>3-я русалка</p>
<p><i>(ходзячы па капцы)</i></p>
<p>Я снаваці люблю</p>
<p>То сюды, то туды,</p>
<p>Ўспамінаючы свой</p>
<p>Век з людзьмі малады.</p>
<p> </p>
<p>Мы жылі удваіх,</p>
<p>Як дзве рыбкі ў вадзе;</p>
<p>Ён нідзе без мяне,</p>
<p>Без яго я нідзе.</p>
<p> </p>
<p>Як любіліся мы,</p>
<p>Як быў ясен прастор!</p>
<p>Плялі думкі свае</p>
<p>З сонца, месяца, зор.</p>
<p> </p>
<p>А пасля ад мяне</p>
<p>Адарвалі яго...</p>
<p>Ў дальню даль павялі,</p>
<p>А за што і чаго?</p>
<p> </p>
<p>У мяне ж, ах, прыйшло</p>
<p>Дзіцянятка на свет;</p>
<p>Хлопчык мілы такі,</p>
<p>Як бы з кветак букет.</p>
<p> </p>
<p>Стыдна стала ўжо тут</p>
<p>Мне за долю сваю...</p>
<p>Я ў пялёнках яго</p>
<p>Закапала ў зямлю.</p>
<p> </p>
<p>Як нябожчык, жуда</p>
<p>Мяне ўсю абняла:</p>
<p>Я у горад адтуль</p>
<p>Пабрыла, уцякла.</p>
<p> </p>
<p>Ну, пасля гарадскі</p>
<p>Брук мяне адалеў:</p>
<p>Хто мне лепей плаціў,</p>
<p>Ласкі лепшыя меў.</p>
<p> </p>
<p>З віном слёзы піла,</p>
<p>Час маланкай ішоў;</p>
<p>Не стрывала і там —</p>
<p>Уцякла ўжо дамоў.</p>
<p> </p>
<p>Сцюжай выла зіма,</p>
<p>Сцежку снег засыпаў;</p>
<p>Даплялася сяк-так,</p>
<p>Дзе маленькі мой спаў.</p>
<p> </p>
<p>Абняла курганок,</p>
<p>Слёзы беглі з павек,</p>
<p>І заснула я там,</p>
<p>Ах, заснула навек!</p>
<p> </p>
<p>І за тое сную</p>
<p>Так сюды і туды,</p>
<p>Ўспамінаючы свой</p>
<p>Век з людзьмі малады.</p>
<p> </p>
<p>Усе тры</p>
<p><i>(разам)</i></p>
<p>Гу-ля-ля, гу-та-та!</p>
<p>Так сюды і туды</p>
<p>Ўспамінаем мы свой</p>
<p>Век з людзьмі малады.</p>
<p> </p>
<p>Чуваць, зноў затрашчалі сукі.</p>
<p> </p>
<p>1-я русалка</p>
<p>Зноў трашчыць у кустах.</p>
<p> </p>
<p>3-я русалка</p>
<p>Гэта, знаць, любы мой</p>
<p>Ужо вярнуўся ка мне</p>
<p>Са старонкі чужой.</p>
<p> </p>
<p>1-я русалка</p>
<p>Не, не твой, але мой</p>
<p>Зменнік той ходзе, знаць,—</p>
<p>Зноў мяне палюбіў,</p>
<p>Будзе зноў цалаваць.</p>
<p> </p>
<p>2-я русалка</p>
<p>І ні твой, ні яе,</p>
<p>А мой верны слуга</p>
<p>Княжну ўспомніў сваю</p>
<p>І ідзе, як мага.</p>
<p> </p>
<p>3-я русалка</p>
<p><i>(як бы сама да сябе)</i></p>
<p>Мо нябожчык сынок?..</p>
<p> </p>
<p>1 -я русалка</p>
<p><i>(як раней)</i></p>
<p>Мо татуля сівы?..</p>
<p> </p>
<p>2-я русалка</p>
<p><i>(таксама)</i></p>
<p>Мо стары князь, мой муж,</p>
<p>Ка мне йдзе — як жывы?..</p>
<p> </p>
<p>Усе тры</p>
<p><i>(разам)</i></p>
<p>Ну, ў кусты, хто куды!</p>
<p>Хай жа йдзе маладзец,</p>
<p>Пакуль блуду яго</p>
<p>Не надыдзе канец.</p>
<p><i>(Разбягаюцца.)</i></p>
<p> </p>
<p>Сам</p>
<p><i>(разглядаючыся)</i></p>
<p>Не слеп я, здаецца,</p>
<p>Здаецца, не п’ян,—</p>
<p>Зноў гэтае месца,</p>
<p>Той самы курган.</p>
<p> </p>
<p>І ногі прысталі,</p>
<p>І хочацца спаць,</p>
<p>А сцежкі, чым далей —</p>
<p>Не знаць і не знаць.</p>
<p> </p>
<p>Ці кінуў хто ўрокі</p>
<p>У кожны тут кут,</p>
<p>Ці ведзьмы ўнарокі</p>
<p>Мяне водзяць тут.</p>
<p> </p>
<p>Так шумы пужаюць,</p>
<p>Чуць што дзе дрыгне;</p>
<p>А дома чакаюць</p>
<p>Даўно ўжо мяне.</p>
<p> </p>
<p>Гоп! гоп! Не чуваці,</p>
<p>Адказу няма.</p>
<p>Ой, пушча, ой, маці,</p>
<p>Ты зводзіш здарма!</p>
<p> </p>
<p>Жартуеш здарма ты,</p>
<p>Наслаўшы ламоў...</p>
<p>Я траплю дахаты,</p>
<p>Я траплю дамоў!</p>
<p><i>(Ідзе далей.)</i></p>
<p> </p>
<p>Русалкі</p>
<p><i>(выбегшы, разам)</i></p>
<p>І не наш, і нічый,—</p>
<p>Так сабе чалавек.</p>
<p> </p>
<p>1-я русалка</p>
<p>Для спачынку яму</p>
<p>Я прыдумала лек.</p>
<p> </p>
<p>2-я русалка</p>
<p>І мне ведама ўжо.</p>
<p> </p>
<p>3-я русалка</p>
<p>Знаю я. Як не знаць?</p>
<p> </p>
<p>Усе тры</p>
<p><i>(разам)</i></p>
<p>Вось тут, на кургане,</p>
<p>Яго ўложым мы спаць.</p>
<p> </p>
<p><i>(Чапляюцца зноў валасамі</i></p>
<p><i>за сукі і калышуцца.)</i></p>
<p>Ха-ха-ха! Сёння ўжо</p>
<p>Ён не выйдзе адсюль.</p>
<p>Гу-ля-ля, гу-та-та!</p>
<p>Гу-та-та, гу-та-туль!</p>
<p> </p>
<p>1-я русалка</p>
<p>Ах, успомніла я</p>
<p>Сваё ўлетку жыццё;</p>
<p>Пільнавала тады</p>
<p>Я за вёскай жытцо.</p>
<p> </p>
<p>Ужо спелы былі,</p>
<p>Як адзін, каласкі;</p>
<p>Вецер іх калыхаў</p>
<p>Вось так, так на бакі.</p>
<p> </p>
<p>Ласкаталі так мне</p>
<p>Яны твар, валасы;</p>
<p>Ласкатала іх я</p>
<p>Ад расы да расы.</p>
<p> </p>
<p>Пільнавала іх я;</p>
<p>Ажно раз, нада днём</p>
<p>К ім кабета ідзе,</p>
<p>Проста йдзе з фартухом.</p>
<p> </p>
<p>Вочы ўпаўшы ў яе,</p>
<p>Не вясёла яна,</p>
<p>І худая уся —</p>
<p>Косць ды скура адна.</p>
<p> </p>
<p>Як прыйшла, ды скубель</p>
<p>Каласкі так мае,</p>
<p>І адзін за другім</p>
<p>У фартух, як свае.</p>
<p> </p>
<p>А я шась! а я ў смех!</p>
<p>Зняў кабеціну страх.</p>
<p>Ды наўцёкі адтуль,</p>
<p>Толькі чула я — ах!</p>
<p> </p>
<p>Развязаўся фартух,</p>
<p>А яна ўсё бяжыць,</p>
<p>І рассеяла так</p>
<p>Каласкі па мяжы.</p>
<p> </p>
<p>Ах, як смешна было!</p>
<p>Як смяялася я!</p>
<p>Гу-ля-ля, гу-та-та!</p>
<p>Гу-та-та, гу-ля-ля!</p>
<p> </p>
<p>Усе тры</p>
<p><i>(разам)</i></p>
<p>Ах, як смешна было!</p>
<p>Ну, яна, ну, сям’я!</p>
<p>Гу-ля-ля, гу-та-та!</p>
<p>Гу-та-та, гу-ля-ля!</p>
<p> </p>
<p>2-я русалка</p>
<p><i>(адчэпліваецца і садзіцца</i></p>
<p><i>пад дзеравам)</i></p>
<p>Ўжо нядаўна было;</p>
<p>Пільнавала ў аўсе</p>
<p>Так я грушу адну,—</p>
<p>Бач, хлапца к ёй нясе.</p>
<p> </p>
<p>Абарваны такі,</p>
<p>Адно зрэб’е на ім;</p>
<p>Босы быў і усім</p>
<p>Тросся целам худым.</p>
<p> </p>
<p>Як да йгрушы дабег,</p>
<p>А ўжо быў на ёй плод,</p>
<p>Зірнуў, плюнуў ў руку,—</p>
<p>І на йгрушу, як кот.</p>
<p> </p>
<p>Як да верху далез,</p>
<p>Давай дзіч тую рваць</p>
<p>І за пазуху ўсё</p>
<p>Напіхаці, хаваць.</p>
<p> </p>
<p>А я тут галінкой</p>
<p>Па камлі грушы хлоп!</p>
<p>Ды вось як: сучком трэсь</p>
<p><i>(Паказвае.)</i></p>
<p>Зляцеў хлопец, як сноп.</p>
<p> </p>
<p>Летучы, зачапіў</p>
<p>Кашулёнаю сук,</p>
<p>І з-за пазухі ўсе</p>
<p>Грушы кучай стук-стук!</p>
<p> </p>
<p>Не збіраў, паляцеў —</p>
<p>Уцякаў як быў дуж.</p>
<p>А я ў хохат, у смех</p>
<p>І з хлапца, і з ігруш.</p>
<p> </p>
<p>Ах, як смешна было!</p>
<p>Як смяялася я!</p>
<p>Гу-ля-ля, гу-та-та!</p>
<p>Гу-та-та, гу-ля-ля!</p>
<p> </p>
<p>Усе тры</p>
<p><i>(разам )</i></p>
<p>Ах, як смешна было!</p>
<p>Ну, яна, ну, сям’я!</p>
<p>Гу-ля-ля, гу-та-та!</p>
<p>Гу-та-та, гу-ля-ля!</p>
<p> </p>
<p>3-я русалка</p>
<p><i>(адчэпліваецца і снуе па кургане)</i></p>
<p>Ах, і здарыўся мне</p>
<p>Такжа сёлета смех.</p>
<p>Пільнавала лажка,</p>
<p>Дзе быў блізка начлег.</p>
<p> </p>
<p>Траўка ладна ужо</p>
<p>Ад зямлі адышла</p>
<p>І панаднай была</p>
<p>Для каня, для вала.</p>
<p> </p>
<p>Меў на воку яе,</p>
<p>Як хто толькі зірнуў;</p>
<p>Аж смяльчак раз адзін</p>
<p>Так яе не мінуў.</p>
<p> </p>
<p>Ночкай цёмна было,</p>
<p>Як на дне у вадзе;</p>
<p>Хмары месяц звялі,</p>
<p>Зоркі такжа нідзе.</p>
<p> </p>
<p>Я ў травіцы сяджу,</p>
<p>Бачу: нейкі бядак</p>
<p>На худзенькім кані</p>
<p>Падцікаецца так.</p>
<p> </p>
<p>Сядзіць конна, а ўвесь,</p>
<p>Як асіна, дрыжыць;</p>
<p>Падабраўся к лажку,</p>
<p>Як сава, ўкруг глядзіць.</p>
<p> </p>
<p>Конь прыпаў да травы</p>
<p>І са смакам скубе;</p>
<p>Вельмі голадзен быў —</p>
<p>А я шась так сабе!</p>
<p><i>(Паказвае.)</i></p>
<p> </p>
<p>А конь скок! ды наўцёк</p>
<p>Ува ўсе капыты.</p>
<p>А яздок аб зямлю...</p>
<p>Ўстаў, паплёўся ў кусты.</p>
<p> </p>
<p>Адну толькі нагу,</p>
<p>Як калеку, валок,</p>
<p>А я ў хохат, у смех...</p>
<p>Такі смешны быў скок.</p>
<p> </p>
<p>Усе тры</p>
<p><i>(разам)</i></p>
<p>Ах, як смешна было!</p>
<p>Ну, яна, ну, сям’я!</p>
<p>Гу-ля-ля, гу-та-та!</p>
<p>Гу-та-та, гу-ля-ля!</p>
<p> </p>
<p>1-я русалка</p>
<p>Але ж дзе, але дзе</p>
<p>Гэты наш маладзён?</p>
<p> </p>
<p>2-я русалка</p>
<p>Мы тут пелі сабе,</p>
<p>А на сцежку ўзбрыў ён.</p>
<p> </p>
<p>3-я русалка</p>
<p>Не яму пуціну</p>
<p>Ў гэтай пушчы знайсці.</p>
<p> </p>
<p>Усе тры</p>
<p><i>(разам)</i></p>
<p>Пушча наша для нас —</p>
<p>Яе нашы пуці.</p>
<p> </p>
<p>1-я русалка</p>
<p>А каб пэўна было,</p>
<p>Пашукаць трэба нам.</p>
<p> </p>
<p>Усе тры</p>
<p><i>(разам)</i></p>
<p>Пашукаць, паглядзець</p>
<p>Там і тут, тут і там!</p>
<p><i>(Разбягаюцца.)</i></p>
<p> </p>
<p>1-я русалка</p>
<p><i>(па хвілі варочаецца)</i></p>
<p>Ха-ха-ха! блудзе ўсё,—</p>
<p>Разглядае кусткі;</p>
<p>З рук і ног кроў цячэ,</p>
<p>Сумны, бледны такі.</p>
<p> </p>
<p>3-я русалка</p>
<p><i>(выбягаючы)</i></p>
<p>Ха-ха-ха! блудзе ўсё.</p>
<p>То аб пень, то аб лом.</p>
<p>І на неба глядзіць,</p>
<p>Як бы там яго дом.</p>
<p> </p>
<p>2-я русалка</p>
<p><i>(выбягае)</i></p>
<p>Ха-ха-ха! блудзе ўсё,</p>
<p>З сучкоў знакі кладзе,</p>
<p>Каб другі раз не йсці,</p>
<p>Перайшоў ужо дзе.</p>
<p> </p>
<p>Усе тры</p>
<p><i>(разам)</i></p>
<p>Прыйдзе, прыйдзе сюды,</p>
<p>Хоць бы млеў, хоць бы чэз,</p>
<p>І засне, ах, засне,</p>
<p>Як бы ноч, як бы лес.</p>
<p> </p>
<p>1-я русалка</p>
<p>Стойце! Чую трэск я.</p>
<p> </p>
<p>2-я русалка</p>
<p>Ўжо ідзе.</p>
<p> </p>
<p>3-я русалка</p>
<p>Ах, як кот!</p>
<p> </p>
<p>Усе тры</p>
<p><i>(разам)</i></p>
<p>А цяпер хто куды!</p>
<p>Песні ў ход! чары ў ход!</p>
<p> </p>
<p>Разбягаюцца, толькі зблізу чуваць з трох бакоў іхны смех</p>
<p>і «гу-ля-ля, гу-та-та».</p>
<p> </p>
<p>Сам</p>
<p><i>(змучыўся, чуць ідзе)</i></p>
<p>Ўжо змогся саўсім я,</p>
<p>Змагла мяне цьма,</p>
<p>А сцежкі-пуцінкі</p>
<p>Няма як няма!</p>
<p> </p>
<p>Спаткаў і ваўка ўжо —</p>
<p>Зуб ляскаў аб зуб;</p>
<p>Сава праляцела</p>
<p>І села на дуб.</p>
<p> </p>
<p>З-пад пня выбег заяц</p>
<p>І ў гушчу пабег,—</p>
<p>А гэткі быў белы,</p>
<p>Як вапна, як снег.</p>
<p> </p>
<p>Лізнула гадзюка</p>
<p>Хвастом каля ног,</p>
<p>Пабегла і недзе</p>
<p>Схавалася ў мох.</p>
<p> </p>
<p>Ах, болей хадзіць, так</p>
<p>Блудзіць не магу!..</p>
<p>І сон не астаўся</p>
<p>Сабой у даўгу.</p>
<p> </p>
<p>Пара адпачыці,</p>
<p>Дыхнуці пара,</p>
<p>Хутчэй мо на небе</p>
<p>Узойдзе зара.</p>
<p><i>(Садзіцца на кургане.)</i></p>
<p> </p>
<p>Ах, як тут выгодна! —</p>
<p>Узгор, як пакой —</p>
<p>Мох, лісце, чарнобыль,—</p>
<p>Лес над галавой.</p>
<p> </p>
<p>Ах, ах, як жа слаўна</p>
<p>Тут можна заснуць!</p>
<p><i>(Прыслухоўваецца.)</i></p>
<p>А ўсё нейкі шорах</p>
<p>Як чуць, так і чуць...</p>
<p><i>(Відам салавее.)</i></p>
<p> </p>
<p>Ох, муцяцца думкі,</p>
<p>Павекі — як звон!..</p>
<p>Хацінка... сямейка...</p>
<p>Ах, сон, ты мой сон!..</p>
<p><i>(Засыпае.</i></p>
<p><i>Русалкі выходзяць з укрыцця.)</i></p>
<p> </p>
<p>1-я русалка</p>
<p><i>(нагінаецца і ўглядаецца на Сама)</i></p>
<p>Ах, прыгожы які!</p>
<p> </p>
<p>2-я русалка</p>
<p><i>(як і першая)</i></p>
<p>І які малады!</p>
<p> </p>
<p>3-я русалка</p>
<p><i>(таксама)</i></p>
<p>І чаго ж, і нашто</p>
<p>Заблудзіў аж сюды?</p>
<p> </p>
<p>1-я русалка</p>
<p>Як ён люба злажыў</p>
<p>Ручкі пад галаву!</p>
<p> </p>
<p>2-я русалка</p>
<p>Як снапок, гэтак лёг</p>
<p>Тут на мох, на траву!</p>
<p> </p>
<p>3-я русалка</p>
<p>Сам сябе усяго</p>
<p>У клубочак сагнуў;</p>
<p>Як адпаўшы лісток,</p>
<p>Як нябожчык, заснуў.</p>
<p> </p>
<p>Усе тры</p>
<p><i>(разам)</i></p>
<p>Ха-ха-ха! як лісток,</p>
<p>Як нябожчык, заснуў!</p>
<p> </p>
<p>2-я русалка</p>
<p>Цяпер сядзем пры ім,</p>
<p>Як тры кветкі ў акне;</p>
<p>Ціха так, каб не знаў,—</p>
<p>Ці наяве, ці ў сне.</p>
<p> </p>
<p>1-я русалка</p>
<p>І навеем яму,</p>
<p>Пакуль сонца зірне,</p>
<p>Казку долі яго.</p>
<p> </p>
<p>2-я і 3-я русалкі</p>
<p><i>(разам )</i></p>
<p>Што?</p>
<p> </p>
<p>1-я русалка</p>
<p>Сон на кургане.</p>
<p> </p>
<p>Усе тры</p>
<p><i>(разам)</i></p>
<p>Гу-ля-ля, гу-та-та!</p>
<p>Пакуль сонца зірне,</p>
<p>Загадаем яму</p>
<p>Сніці на кургане.</p>
<p> </p>
<p>Садзяцца: дзве — наабапал — у галаве, адна — у нагах. Ціха, жаласліва пяюць; шум лесу зліваецца з іх песняй.</p>
<p> </p>
<p>Спі, наш міленькі саколік,</p>
<p>Госць наш не званы, не сланы!</p>
<p>Дням пагубляў ты даўно лік</p>
<p>Долі сваёй неспыняны.</p>
<p> </p>
<p>Мы над табою, мы — цені,</p>
<p>Поля і лесу начніцы,—</p>
<p>Казкай павеўнай асенім</p>
<p>Думкі твае злыбядніцы.</p>
<p> </p>
<p>Гу-та-та, гу-ля-ля!</p>
<p>Думкі твае злыбядніцы.</p>
<p> </p>
<p>Спі, наш міленькі... Нікому</p>
<p>Гэткага сну не ссылалі:</p>
<p>Будзеш ты дома, за домам,</p>
<p>Будзеш ты бліжай і далей;</p>
<p> </p>
<p>Сокалам вольным па свеце</p>
<p>Будуць павевы насіці;</p>
<p>Вогнікі ўгледзіш на цвеце,—</p>
<p>Будуць табе іх гасіці.</p>
<p> </p>
<p>Гу-та-та, гу-ля-ля!</p>
<p>Будуць табе іх гасіці...</p>
<p> </p>
<p>Спі, наш міленькі... Далёка</p>
<p>Неба глухога світанне;</p>
<p>Будзе нялёгка, нялёгка,</p>
<p>Покі дзень новы настане.</p>
<p> </p>
<p>Мы цябе тутка атулім</p>
<p>Ласкай сваёю і песняй,</p>
<p>Песняю — лю-лі, ой, лю-лі!</p>
<p>Гэтак панадна, уцешна.</p>
<p> </p>
<p>Гу-та-та, гу-ля-ля!</p>
<p>Гэтак панадна, уцешна...</p>
<p> </p>
<p>Спі, наш міленькі!.. Вы, сосны,</p>
<p>Елкі, дубы і асіны,</p>
<p>Кіньце шумеці жалосна,</p>
<p>Пейце вясёлай часінай.</p>
<p> </p>
<p>Выгляні, месяц бяляны,</p>
<p>Светач ад веку да веку;</p>
<p>Сведкаю будзь неабманнай</p>
<p>Гэтага сну чалавека.</p>
<p> </p>
<p>Гу-та-та, гу-ля-ля!</p>
<p>Сведкаю будзь неабманнай</p>
<p>Гэтага сну чалавека.</p>
<p> </p>
<p>Пад канец песні падбліжаецца з аднаго боку воўк, а з другога—ліс і аподаль на задніх лапах садзяцца; паміж іх падымаецца да палавіны гадзіна і глядзіць у бок спячага; з-пад лазовага куста высоўваецца заяц і разглядаецца. З апошнімі словамі русалчынай песні паволі апускаецца заслона.</p>
<p> </p>
<p> </p>
<h3><a id="chapter3"></a>IІ. На замчышчы</h3>
<p>Ноч. Старое замчышча ці так сабе палац— калісь, знаць, важны — сягоння напаўразвалены. На гзымсах паўзрасталі палын і крапіва; каля сцен дзікія ружы і акацыі памяшаліся з лазой і непрыветліва шалясцяць. Вокны і дзверы ўсе наглуха забіты тоўстымі яловымі дошкамі. Ганак (дзе і рэч адбываецца) каменны, на шасці слупах — па тры з кожнага боку. Пусткай, гніллём і зніштажэннем вее з усяго замчышча.</p>
<p> </p>
<p>Сам</p>
<p><i>(падцікаецца к парадным дзвярам</i></p>
<p><i>з тапаром у руках)</i></p>
<p>Колькі ўжо ночак, ах, колькі ўжо раз</p>
<p>Стукаўся ў гэтыя сцены,—</p>
<p>Вечна заходзіла штосьці не ў час</p>
<p>Мне на дарозе нязменна.</p>
<p> </p>
<p>Дзед мой нябожчык, калі уміраў,</p>
<p>Так гаварыў мне і тату:</p>
<p>Скарбы у лёхах замчышча схаваў</p>
<p>Хтось адзін вельмі багаты.</p>
<p> </p>
<p>Трапіць жа можна ў ноч тую на след,</p>
<p>Як з іх спадае закляцце;</p>
<p>Толькі пары той не ведаў і дзед —</p>
<p>Трэба яе адгадаці:</p>
<p> </p>
<p>Летам, увосень, зімою, вясной</p>
<p>Гэтыя пробую дзверы;</p>
<p>Штось адпіхае, штось кідае мной,</p>
<p>З рук выбівае сякеру.</p>
<p><i>(Закладае лёза тапара за дошку і мацуе.)</i></p>
<p> </p>
<p>Чорны</p>
<p><i>(паяўляецца ля сцяны незаметна</i></p>
<p><i>і хватаецца за сякеру)</i></p>
<p>Ты зноў сюды лезеш, няшчасны!</p>
<p>Ха-ха-ха! вось так навала!</p>
<p>Напрасна, мой мілы, напрасна</p>
<p>Зноў цябе немач прыгнала.</p>
<p> </p>
<p>Не дам я да скарбаў дастацца,</p>
<p>Варту я моцна трымаю;</p>
<p>Хто важыцца з мною змагацца —</p>
<p>Помач я крэпкую маю.</p>
<p> </p>
<p>Ці просьбай, ці грозьбай, ці стонам</p>
<p>Стукнешся ў гэту мясціну —</p>
<p>І ўсё на загубу: не ўлезеш да скону...</p>
<p>Ха-ха-ха! счэзнеш скацінай...</p>
<p> </p>
<p>Сам</p>
<p><i>(адступае ад дзвярэй, тапор з лёскатам</i></p>
<p><i>валіцца на ганкавы камень)</i></p>
<p>Так ужо ёмка тапор залажыў —</p>
<p>Меціўся дошку сарваці,—</p>
<p>Бач, як бы сілы ўсе свае збыў;</p>
<p>Млее рука, не спазнаці.</p>
<p> </p>
<p>Хаты сваёй лягчэй зрушыць звяны,</p>
<p>Тут не йдзе ў лік і ахвота.</p>
<p>Спробую толькі з другой стараны,</p>
<p>Мо спрытней пойдзе работа.</p>
<p><i>(Закладае тапор таксама з другога</i></p>
<p><i>боку дошкі.)</i></p>
<p> </p>
<p>Ну, адрывайся, пракляты запор,</p>
<p>До жартаваці са мною!</p>
<p>Сілы, больш сілы! ах, каб цябе мор!</p>
<p>Зноў не пакратаць рукою.</p>
<p> </p>
<p>Чорны</p>
<p><i>(выбіваючы зноў тапор)</i></p>
<p>Зубамі грызі, війся ў ранах,</p>
<p>Сэрцам бі ў камень, як звонам,</p>
<p>Крывёю парог злі цагляны,</p>
<p>Трупам тут ляж безгалоўным,</p>
<p> </p>
<p>І з свету таго выглянь марай,</p>
<p>З небам аплутаўшысь дружбай —</p>
<p>Удар перунамі з-пад хмараў,—</p>
<p>Я не пакіну тут службы.</p>
<p> </p>
<p>Сам</p>
<p><i>(шукаючы тапара)</i></p>
<p>Дома ўжо нельга мне далей так жыць,—</p>
<p>Дом мой магілай халоднай;</p>
<p>Каменем поле сцюдзёным ляжыць,</p>
<p>Плёны змёў вецер халодны.</p>
<p> </p>
<p>Марна пад кроквай ржавее каса,</p>
<p>Недзе ўчапіці нарога...</p>
<p>Толькі чырвоная ўсюды раса,</p>
<p>Толькі к няўдачам дарога.</p>
<p> </p>
<p>Гадзіны ўюцца вяроўкай ля ног,</p>
<p>Смокчуць кроў з жылаў піяўкі;</p>
<p>К Богу звярнуўся — маўчыць нема Бог,</p>
<p>Сцелючы ў пекле прылаўкі.</p>
<p> </p>
<p>Людзі!.. Што людзі? Ці ёсць дзе між іх</p>
<p>Годны адзін хоць у людзі:</p>
<p>Мутнасцю, трупам нясе ад усіх,</p>
<p>Пошасцей поўныя грудзі.</p>
<p> </p>
<p>Чорны</p>
<p>Ха-ха-ха! Жыць табе трудна,</p>
<p>Цесна, хоць так свет вялікі,</p>
<p>Й думцы з людзямі адлюдна,</p>
<p>Свойскае стала ўсё дзікім.</p>
<p> </p>
<p>І долю ўжо як абязвечыў,—</p>
<p>Скарб цябе цягне закляты.</p>
<p>А колькі разоў ад мяне чуў:</p>
<p>Лезеш і тутка здарма ты.</p>
<p> </p>
<p>Сам</p>
<p><i>(знаходзячы тапор)</i></p>
<p>Вось і тапор мой. К рабоце жывей!</p>
<p>Скарб дастаць мушу я гэты;</p>
<p>Ласкай павее тады ад людзей,</p>
<p>Неба і цэлага свету.</p>
<p> </p>
<p>Замахваецца тапаром у самыя дзверы; Чорны зноў яго выбівае; Сам, абяссілены, валіцца на зямлю.</p>
<p> </p>
<p>Чорны</p>
<p>Калі ж ты спагоніш ахвоту?..</p>
<p>Вянь павуцінай, травою;</p>
<p>Змяшайся з гразёю, з балотам,</p>
<p>Стукай аб мур галавою...</p>
<p> </p>
<p>Вясёлкай табе скарб смяецца,</p>
<p>Вогнікам зводзе бліскучым...</p>
<p> </p>
<p><i>(Сам мацуецца ўстаць.)</i></p>
<p>Што? Зноў табе, квольнік, здаецца,</p>
<p>Што сіл досць маеш магучых,</p>
<p> </p>
<p>Каб мяне тут паканаць, адалеці,</p>
<p>Вываліць дзверы ў замчышчы.</p>
<p>Не! Перш магілай на свеце</p>
<p>Станеш свайго пажарышча,</p>
<p> </p>
<p>Пакуль сюды ўвойдзеш нязваны.</p>
<p>Кінь свае думкі, дзяціна.</p>
<p>Лепш чэрвем ад рана да рана</p>
<p>Ляж пад гнілою асінай.</p>
<p> </p>
<p>Ха-ха-ха! і там жджы усходу,</p>
<p>Новага ўсходу — прынады;</p>
<p>Пішчы там, як каня ў пагоду;</p>
<p>Вый, як ваўкі на Каляды.</p>
<p> </p>
<p>Сам</p>
<p><i>(шукае, поўзаючы на каленях, тапор)</i></p>
<p>Мусіць, змацуе гэтая глуш.</p>
<p>Эх ты, мой быт чалавечы,</p>
<p>Ўдзержаць сякеры і то ўжо не дуж,—</p>
<p>Корчацца ногі і плечы.</p>
<p> </p>
<p>Як бы тапор ужо толькі знайсці</p>
<p>Ў гэтай пустошы заломнай...</p>
<p>Дзе ён? Дамоў без яго ж мне не йсці..</p>
<p>Як жа тут цёмна, як цёмна!</p>
<p><i>(Дастае з-за пазухі смолку.)</i></p>
<p>Маю на ўсякі прыпадак з сабой</p>
<p>Колькі смаляных падпалак,</p>
<p>Толькі запалкі...</p>
<p><i>(Мацае ў кішэнях.)</i></p>
<p>Ай, Божа ты мой!</p>
<p>Дома забыўся запалак.</p>
<p><i>(Шукае і знаходзіць вобмацкам тапор.)</i></p>
<p>Ну, ўжо і так разачок свой знайшоў...</p>
<p><i>(Прабуе пальцам лёза.)</i></p>
<p>Толькі аб камень збіў зубы,</p>
<p>Што ж? Так сягоння пойдзем дамоў,—</p>
<p>Вытачу заўтра, мой любы.</p>
<p>Эх, каб яшчэ ды папробаваць з раз</p>
<p>Гэтых струхлеўшых запораў!</p>
<p>Вось і напаў бы у добры мо час...</p>
<p>Там, эй, не знаў бы ўжо гора.</p>
<p><i>(З трудом устае і паглядае на дзверы.)</i></p>
<p> </p>
<p>Чорны</p>
<p>Ты ўсё ўглядаешся ласа,—</p>
<p>Збыцца не можаш пакусы;</p>
<p>Дам я табе тут папасу,</p>
<p>Толькі гуляй без прымусу.</p>
<p> </p>
<p>Сам</p>
<p>Ціха... Прыпомніў; ёсць мел у мяне.</p>
<p><i>(Знаходзіць за пазухай крэйду.)</i></p>
<p>Ўчора на мысль мне ўзляцела...</p>
<p>Чуў, што і поўнач тады не чапне,</p>
<p>Круг абвясці толькі ўмела!</p>
<p><i>(Садзіцца пасярод ганка —</i></p>
<p><i>бокам к дзвярам — на кучы друзу</i></p>
<p><i>і крэйдай абводзіць каля сябе круг.)</i></p>
<p> </p>
<p>Вось мо цяпер і спазнаю усё,</p>
<p>Як знайсці к скарбу дарогу;</p>
<p>Ў поўнач тут, кажуць, сваё йдзе жыццё,</p>
<p>Толькі б не знацца трывогай.</p>
<p> </p>
<p>Трэба хоць песню злягка зацягнуць,—</p>
<p>З песняй смялей, кажуць людзі;</p>
<p>Мыслі благія далей адлятуць,</p>
<p>Шорах так страшан не будзе.</p>
<p><i>(Пяе.)</i></p>
<p> </p>
<p>Атуманіла ночанька цёмная</p>
<p>Нашы нівы і нашы сялібы</p>
<p>І ўсім песню пяе непрытомную,</p>
<p>Ў запацеўшыя звонячы шыбы.</p>
<p> </p>
<p>Ва ўсе сцежкі блізкія, далёкія</p>
<p>Неспажыты ўплутаўся хвораст,</p>
<p>Сцяг-прысады стаяць адзінокія,</p>
<p>Агняцветны не выгляне пораст.</p>
<p> </p>
<p>Не заходзіць, ідучы прысадамі,</p>
<p>Падарожны з далёкага краю;</p>
<p>З добрай весткай, з ласкавымі радамі,</p>
<p>Аб жыцці-небыцці не спытае.</p>
<p> </p>
<p>Не заходзіць ніхто к нам са светачам,</p>
<p>Як пажар, як агністае сонца,</p>
<p>Неразвейнага, вечнага свету чым</p>
<p>Аслабеўшай уліў бы старонцы.</p>
<p> </p>
<p>Ходзім, блудзім, снуем без прыстанішча,</p>
<p>Адпраўляем старыя малітвы</p>
<p>На забытым самымі курганішчы,</p>
<p>Дзе спяць сведкі нявыйграных бітваў.</p>
<p> </p>
<p>Адно ветрам асіны хістаюцца,</p>
<p>Дзе сном слава заснула нязваным,</p>
<p>Ды круччо на пажыву злятаюцца</p>
<p>Судзіць суд над жыццём закаваным.</p>
<p> </p>
<p>Гэй ты, гэй! наша ночанька цёмная,</p>
<p>Завагніся ты сонца пажарам,</p>
<p>Распалі нашу долю заломную,</p>
<p>Не пракляццем, а божым будзь дарам!</p>
<p><i>(Перастаўшы пець.)</i></p>
<p> </p>
<p>Нейкую кашу, бадай, не з дабром</p>
<p>Ліха ўжо, знаць, заварыла;</p>
<p>Свіст, бразгатня, тупаніна кругом.</p>
<p>Што за нячыстая сіла?!</p>
<p> </p>
<p>Проста рабінава ночка прыйшла!</p>
<p>Жудасць — дзе вока ні кіне...</p>
<p>Пацераў спробую, можа, імгла</p>
<p>Гэта шыпучая згіне.</p>
<p> </p>
<p>Шэпча пацеры. Чорны свішча; з’яўляецца чалавек у лёкайскім уборы і, падаўшы жалезны саганок, знікае. Чорны запускае ў сярэдзіну саганка руку і, падымаючы адтуль жменю золата, падтрасае яго на далоні; грошы са звонам — як путаў жалезных — валяцца зноў у гаршочак; Чорны зноў іх адтуль бярэ і так усё перасыпае. Сярод ночнай цемры золата блішчыць чырванасмольным жудкім полымем і, як сыпецца, выдае, быццам плыве нейкая крывавая поліўка.</p>
<p> </p>
<p>Чорны</p>
<p>Дзын-дзын-дзын, звіні, як жалеза,</p>
<p>Золата, звонка-званіста;</p>
<p>Звіні па жалезных нарэзах,</p>
<p>Дзын-дзын, звіні ў звон ірдзіста.</p>
<p> </p>
<p>Звініце ў звон золата, лозы;</p>
<p>Сыкайце, гадзіны, з гнёздаў;</p>
<p>Звініце ў звон золата, слёзы;</p>
<p>Бліск свой гасіце вы, звёзды.</p>
<p> </p>
<p>Вецер усільваецца. Словы Чорнага зліваюцца ў нейкую дзікую музыку з бразганнем грошай, шэлестам зараслей і скрыпам дошчак забітых вакон і дзвярэй замчышча. З’яўляюцца — то з адной, го з другой стараны ганка — відмы; Чорны кідае кожнаму з іх па колькі чырвонцаў на зямлю,— касцятрупы хціва іх падбіраюць, падыходзяць к Саму і цянююць навокал яго — то падбліжаючыся, то аддаляючыся ад абведзенага мелам круга.</p>
<p> </p>
<p>&lt;1-е в і д м а&gt;</p>
<p>Зноў ты, зноў — ты непакоіш</p>
<p>Наша царства-уладарства;</p>
<p>Зноў ламаці — думкі роіш —</p>
<p>Праўды нашай гаспадарства.</p>
<p> </p>
<p>Вон адгэтуль, вон з парога!</p>
<p>Скарб пад нашымі замкамі.</p>
<p>Вон, якой прыйшоў дарогай:</p>
<p>Скарб пільнуе цемра з намі.</p>
<p> </p>
<p>Хто закон наш не ўшануе,</p>
<p>Я здаўлю таго прынукай:</p>
<p>Абручом такім спаўю я,</p>
<p>Як вужакай, як гадзюкай.</p>
<p> </p>
<p>2-е відма</p>
<p>Што тут робіш? Хто асмеліў</p>
<p>Падысці пад хорам гэты?</p>
<p>За праступ такі на дзеле</p>
<p>Даць адказ свой мусіш мне ты.</p>
<p> </p>
<p>Не на смешкі, не на жарты</p>
<p>Мы вартуем гэтых зломаў.</p>
<p>Скарб пад нашай схован вартай —</p>
<p>Не дадзім чапнуць нікому.</p>
<p> </p>
<p>Вон адгэтуль назаўсёды!</p>
<p>І не важся ступіць кроку:</p>
<p>Ўсе выходы і уходы</p>
<p>Наша мае страж на воку.</p>
<p> </p>
<p>А хто варты не ўшануе,</p>
<p>Я здаўлю таго прынукай:</p>
<p>Абручом такім спаўю я,</p>
<p>Як вужакай, як гадзюкай.</p>
<p> </p>
<p>3-е відма</p>
<p>Зноў на скарб наш вочы лупіш,</p>
<p>Зноў прыбрыў з сваёй пустошы...</p>
<p>Здохнеш перш, чым к яму ступіш,</p>
<p>Тут не банк, мой ты харошы.</p>
<p> </p>
<p>Сотні лет і сотні плечаў</p>
<p>З сотні ніў яго тут клалі,</p>
<p>А ты, відма чалавеча,</p>
<p>К яму зубы так аскаліў.</p>
<p> </p>
<p>Вон адгэтуль! Маё дзела</p>
<p>Ў тым, каб скарбу не пакратаў.</p>
<p>Я ганю цябе, калелы,</p>
<p>Гэтым хорамам заклятым.</p>
<p> </p>
<p>Хто граніц мне не ўшануе,</p>
<p>Я здаўлю таго прынукай:</p>
<p>Абручом такім спаўю я,</p>
<p>Як вужакай, як гадзюкай.</p>
<p> </p>
<p>4-е відма</p>
<p>Скуль ты ўзяўся? Чаго хочаш?</p>
<p>Кім пасланы, кім пазваны?</p>
<p>Што з сякерай тут ламочаш —</p>
<p>Па скарб лезеш захаваны.</p>
<p> </p>
<p>Псуці хочаш нам машыны</p>
<p>Нашай фабрыкі цямрычнай...</p>
<p>Вон адгэтуль! вон, скаціна,</p>
<p>З сваёй думай неабычнай!</p>
<p> </p>
<p>Вон адгэтуль! Тут крануці</p>
<p>Я нічога не дазволю:</p>
<p>Я ганю цябе акуццем</p>
<p>Гэтай хорамнай будоўлі.</p>
<p> </p>
<p>Хто псуць фабрыку спрабуе,</p>
<p>Я здаўлю таго прынукай:</p>
<p>Абручом такім спаўю я,</p>
<p>Як вужакай, як гадзюкай.</p>
<p> </p>
<p>5-е відма</p>
<p>Ці ты блёкату напіўся,</p>
<p>І залішне перамераў? —</p>
<p>Аж пад мур наш заваліўся</p>
<p>З сваёй востраю сякерай.</p>
<p> </p>
<p>Не, не трапіў на пару ты,</p>
<p>Не туды прывёў бог шкляны...</p>
<p>Напаю цябе атрутай,</p>
<p>Аж патомак будзе п’яны.</p>
<p> </p>
<p>Вон адгэтуль, покі цэлы!</p>
<p>Я ганю цябе законна:</p>
<p>Шкляным звонам, капляй белай,—</p>
<p>Царства нашага аслонай.</p>
<p> </p>
<p>Хто звадзіць шынк наш спрабуе,</p>
<p>Я здаўлю таго прынукай:</p>
<p>Абручом такім спаўю я,</p>
<p>Як вужакай, як гадзюкай.</p>
<p> </p>
<p>6-е відма</p>
<p>Ну, чаго сюды прыпоўз ты?</p>
<p>Ці табе не здаў хто рэшты?</p>
<p>Чаго лезеш горш каросты</p>
<p>І гішэфты мне псуеш ты?</p>
<p> </p>
<p>Тут не гандаль, тут не крама:</p>
<p>Няма дзёгцю, няма солі...</p>
<p>Вон! Засядзь клапом пад трамай,</p>
<p>Шукай скарбу ў сваёй столі.</p>
<p> </p>
<p>Вон адгэтуль! вон са скурай!</p>
<p>Я ганю цябе свячніцай:</p>
<p>Вечнай плесняй гэтых мураў,</p>
<p>Неспажытаю цямрыцай.</p>
<p> </p>
<p>Хто гішэфты нам папсуе,</p>
<p>Я здаўлю таго прынукай:</p>
<p>Абручом такім спаўю я,</p>
<p>Як вужакай, як гадзюкай.</p>
<p> </p>
<p>7-е відма</p>
<p>Дужа, дужа так нягодна;</p>
<p>Праў свянцоных не шануеш;</p>
<p>Гэтай подласцю выроднай</p>
<p>Сабе пекла прыгатуеш.</p>
<p> </p>
<p>Скуль ты маеш дазваленне</p>
<p>Скарбам гэтым карыстаці?</p>
<p>Прэч адгэтуль безадменна!</p>
<p>Ціха сядзь у сваёй хаце.</p>
<p> </p>
<p>Прэч ад нашага ўладарства!</p>
<p>Я ганю цябе павагай</p>
<p>Найвышэйшай земных царстваў!</p>
<p>Здрадай к свету, к цемры смагай.</p>
<p> </p>
<p>Хто наш голас не ўшануе,</p>
<p>Я здаўлю таго прынукай:</p>
<p>Абручом такім спаўю я,</p>
<p>Як вужакай, як гадзюкай.</p>
<p> </p>
<p>Чорны</p>
<p><i>(звонячы ўсё золатам)</i></p>
<p>Ўправа, ўлева, ўлева, ўправа</p>
<p>Аплятаці шчыльна, жвава</p>
<p> </p>
<p>Абручамі ў знак, не ў знакі,</p>
<p>Як гадзюкі, як вужакі!</p>
<p> </p>
<p>Відмы</p>
<p><i>(сплятаюцца за рукі і,</i></p>
<p><i>як ланцугом, ачэпліваюць і кружацца</i></p>
<p><i>навокал Сама)</i></p>
<p>Як гадзюкі, як вужакі,</p>
<p>Абручамі ў знак, не ў знакі</p>
<p>Аплятаці шчыльна, жвава</p>
<p>Ўправа, ўлева, ўлева, ўправа!</p>
<p> </p>
<p>Чорны</p>
<p><i>(падымае і стукае аб саганок</i></p>
<p><i>абломкамі муру)</i></p>
<p>Гэй, на вырай, гэй, на жніва!</p>
<p>Толькі спрытна, толькі жыва.</p>
<p> </p>
<p>Ўлева, ўправа, ўправа, ўлева —</p>
<p>Па наспелыя пасевы!</p>
<p> </p>
<p>Відмы</p>
<p><i>(расплятаючыся і збягаючы з ганка —</i></p>
<p><i>кожнае ў сваю старану)</i></p>
<p>Па наспелыя пасевы —</p>
<p>Ўлева, ўправа, ўправа, ўлева!</p>
<p> </p>
<p>Толькі спрытна, толькі жыва,</p>
<p>Гэй, на вырай, гэй, на жніва!</p>
<p> </p>
<p>Сам</p>
<p><i>(папраўляе ямчэй у руках тапор)</i></p>
<p>Што за дзіва, што за сіла</p>
<p>Тут свістала, скавытала,</p>
<p>Штось круціла, штось муціла,</p>
<p>Як вяроўкай, аплятала.</p>
<p> </p>
<p>Відмы па хвілі варочаюцца ў тым самым парадку, але кожнае валачэ з сабой — зачапіўшы пятлёю за шыю — таварыша, які, астанаўліваючыся каля Чорнага, кідае яму ў саганок колькі медзякоў; пасля відма садзіць свайго таварыша на кругу каля Сама, канцом вяроўкі завязваючы рукі.</p>
<p> </p>
<p>Таварыш 1-га відма</p>
<p><i>(кідаючы грошы)</i></p>
<p>Дзед і прадзед пахалі</p>
<p>Поле роднае тое,</p>
<p>А цяпер мне сказалі,</p>
<p>Што яно ўжо чужое.</p>
<p> </p>
<p>З роднай выгналі хаткі,</p>
<p>Як бы ім што я шкодзіў...</p>
<p>Эх, нясу ўжо астаткі,</p>
<p>Бо за праўду мне ходзе.</p>
<p> </p>
<p>1-е відма</p>
<p><i>(садзячы таварыша да Сама)</i></p>
<p>Вось таварыш для хаўруса,</p>
<p>Каб не брала больш пакуса...</p>
<p> </p>
<p>Сядзьце ціха, сядзьце мірна,</p>
<p>Як мак з макам — так абшырна,</p>
<p> </p>
<p>Як дамоўкі—так глыбока,</p>
<p>Як злом камня — так высока.</p>
<p> </p>
<p>Сэрца шэптаў адчурайся,</p>
<p>З тапаром сваім сквітайся.</p>
<p> </p>
<p>Як ні глянь сюды цікава —</p>
<p>Цемра тут закон і права.</p>
<p> </p>
<p>Таварыш 1-га відма</p>
<p>Як жа, як я стараўся</p>
<p>Сабраць гэтых шалегаў,—</p>
<p>І ў калоды цягаўся,</p>
<p>І падзённа ў двор бегаў...</p>
<p> </p>
<p>Сцюжа ціснецца к хаце,</p>
<p>Жыта ўжо ані жменькі,—</p>
<p>А тут кажуць аддаці</p>
<p>За шнурок свой вузенькі.</p>
<p> </p>
<p>2-е відма</p>
<p>На, і ўчыцеся ахвоты</p>
<p>Шанаваць закляцця сплёты.</p>
<p> </p>
<p>Сядзьце роўна і пакорна:</p>
<p>Як калоды — так праворна,</p>
<p> </p>
<p>Як у пні клін — так свабодна,</p>
<p>Як дамоўкі — так выгодна.</p>
<p> </p>
<p>Ад граніцы да граніцы</p>
<p>Страж мая тут—паляўніца.</p>
<p> </p>
<p>Дум згасіце ўсе праявы:</p>
<p>Цемра тут закон і права!</p>
<p> </p>
<p>Таварыш 3-га відма</p>
<p>Кабета</p>
<p>Ад усходу да ночы</p>
<p>Так йшла ў постаці звінна —</p>
<p>Смоллю пот лез у вочы,</p>
<p>Хоць круці — кашуліна.</p>
<p> </p>
<p>А тут платы замнога</p>
<p>Кажуць, хоць гэтак мала...</p>
<p>Наце! Што ж? ваша змога,</p>
<p>Наша дзе ні прапала.</p>
<p> </p>
<p>3-е відма</p>
<p><i>(з насмешкай)</i></p>
<p>Вось табе падмога ў працы</p>
<p>Па скарб лезці у палацы,</p>
<p> </p>
<p>Дабівацца ў валадарства</p>
<p>Цёмна-ночнага мацарства.</p>
<p> </p>
<p>Сядзьце квола, асцярожна;</p>
<p>Гляньце там, тут, а трывожна,—</p>
<p> </p>
<p>Як пыліны — так забыты,</p>
<p>Як атопкі — так прыбіты.</p>
<p> </p>
<p>Ажані тапор з няславай,—</p>
<p>Цемра тут закон і права!</p>
<p> </p>
<p>Таварыш 4-га відма</p>
<p>Аднарукі</p>
<p>Як папраўдзе судзіці —</p>
<p>Мне належала б плата.</p>
<p>А тут кажуць плаціці</p>
<p>За якуюсь там страту.</p>
<p> </p>
<p>Руку рвучы, машына</p>
<p>Сапсавалася, праўда,</p>
<p>Але ў чым жа я вінны,</p>
<p>Калі вінна прылада.</p>
<p> </p>
<p>4-е відма</p>
<p>Ўсё да дружбы, ўсё да большай</p>
<p>Тваім думам збор вясёльшы.</p>
<p> </p>
<p>Сядзьце роўна, жалязіста,</p>
<p>Мазаліста і крывіста;</p>
<p> </p>
<p>Як дым гутні — так цягуча,</p>
<p>Як час векаў — так жывуча,</p>
<p> </p>
<p>Як авечкі — гэтак дружна,</p>
<p>Як падмуркі — так натужна,—</p>
<p> </p>
<p>Скарб не будзе тваёй стравай:</p>
<p>Цемра тут закон і права!</p>
<p> </p>
<p>Таварыш 5-га відма</p>
<p>Так усё аплуцілі —</p>
<p>Не найсці ў свеце света,</p>
<p>І ўдабавак пусцілі</p>
<p>На пакусу звод гэты.</p>
<p> </p>
<p>Ўзялі ўсё — дам апошкі:</p>
<p>Капля, кажуць, жалее;</p>
<p>Мо хоць трошкі, хоць трошкі</p>
<p>На душы прасвятлее.</p>
<p> </p>
<p>5-е відма</p>
<p>Ўжо з пацехай ды вясёлай</p>
<p>К табе йду, мой ты дзябёлы.</p>
<p> </p>
<p>Сядзьце шумна, як расохі,</p>
<p>Дурнап’ян, чартапалохі;</p>
<p> </p>
<p>Як звон пляшак — неўгамонна,</p>
<p>Як сама кроў — так чырвона,</p>
<p> </p>
<p>Як пагібель — так шчасліва;</p>
<p>Затуманьце ўсе парывы,</p>
<p> </p>
<p>Каб не зводзіў скарб ласкавы...</p>
<p>Цемра тут закон і права!</p>
<p> </p>
<p>Таварыш 6-га відма</p>
<p>Так аплуціў, ачмуціў,</p>
<p>Як чарвяк лісток вішні,</p>
<p>Хоць і знаю, што круціць,</p>
<p>Хоць і знаю, што лішне,</p>
<p> </p>
<p>Мушу даць, хоць не штукі:</p>
<p>Змёў з тачка і паскрэбы;</p>
<p>Кажуць, лепшай прынукі</p>
<p>Не найсці — як патрэба.</p>
<p> </p>
<p>6-е відма</p>
<p>На, і доўга не таргуйся,</p>
<p>па скарб да нас не сунься.</p>
<p> </p>
<p>Сядзьце ціха, сядзьце скрыняй,</p>
<p>Як бы мухі ў павуціне.</p>
<p> </p>
<p>Як кароўка — гэтак дойна,</p>
<p>Як свая цень — так спакойна;</p>
<p> </p>
<p>Гібка так — як валаконцы,</p>
<p>Так працэнтна — як чырвонцы,</p>
<p> </p>
<p>І па скарб не лезь аблавай:</p>
<p>Цемра тут закон і права!</p>
<p> </p>
<p>Таварышы 7-га відма</p>
<p>Двое — старая кабета і падростак.</p>
<p>Кабета</p>
<p>Каб хаця ужо свечак</p>
<p>Як найболей разнеціў,</p>
<p>Каб аж мой чалавечак</p>
<p>На тым цешыўся свеце...</p>
<p> </p>
<p>На імшу на «задушкі»...</p>
<p>За жывёлку таксама...</p>
<p> </p>
<p>Падростак</p>
<p>За памершыя душкі</p>
<p>Майго таты і мамы.</p>
<p> </p>
<p>7-е відма</p>
<p>Для навукі, для прымеру,</p>
<p>Як паступкам знаці меру...</p>
<p>Сядзьце складна і прыкладна,</p>
<p>Непакратна і няздрадна;</p>
<p> </p>
<p>Як фігуркі выразаны,</p>
<p>Як бібулы маляваны,</p>
<p> </p>
<p>Як грыбы ў спляснелай глебе:</p>
<p>Вочы к небу, губы к небу!</p>
<p> </p>
<p>Ўсе жыцця здушыце з’явы...</p>
<p>Цемра тут закон і права!</p>
<p> </p>
<p>Чорны</p>
<p><i>(стукаючы абломкам цэглы</i></p>
<p><i>па саганку з грашыма)</i></p>
<p>Ўправа, ўлева, ўлева, ўправа</p>
<p>Аплятаці шчыльна, жвава</p>
<p>Абручамі ў знак, не ў знакі,</p>
<p>Як гадзюкі, як вужакі.</p>
<p> </p>
<p>Відмы зноў сплятаюцца між сабой за рукі, ачэпліваючы і кружачыся навокал Сама і пасаджаных пры ім звязаных таварышаў. Глуха-шмяліна гудзяць—не то пяюць; Чорны ў такт ім бразгае абломкам па саганку; скрыпяць дошкі; шалясцяць зараслі; вецер свішча ў шчылінах. Усё гэта зліваецца ў адну нейкую пякельна-шалёную мелодыю; нема толькі сядзіць Сам і яго таварышы на друзах замчышча.</p>
<p> </p>
<p>Відмы</p>
<p><i>(у адзін голас)</i></p>
<p>Як гадзюкі, як вужакі,</p>
<p>Абручамі ў знак, не ў знакі</p>
<p> </p>
<p>Аплятаці шчыльна, жвава</p>
<p>Ўправа, ўлева, ўлева, ўправа!</p>
<p> </p>
<p>Раптам асвечвае ўсё замчышча пажарны бляск. Момант відмы астанаўліваюцца і дзіка, злавесна глядзяць: вочы іх крывёю наліты, зверскія, прагавітыя.</p>
<p> </p>
<p>Чорны</p>
<p><i>(стукаючы абломкам</i></p>
<p><i>па саганку)</i></p>
<p>Зноў на вырай, зноў на жніва,</p>
<p>Толькі спрытна, толькі жыва!</p>
<p> </p>
<p>Ўлева, ўправа, ўправа, ўлева —</p>
<p>Па наспелыя пасевы.</p>
<p> </p>
<p>Відмы расплятаюцца, кожнае бярэ за вяроўку—між галавой і рукамі — звязанага свайго таварыша і ў парадку, у якім прыйшлі, сходзяць з ганка пад звон Чорнага грашыма.</p>
<p> </p>
<p>Відмы</p>
<p>Па наспелыя пасевы —</p>
<p>Ўлева, ўправа, ўправа, ўлева.</p>
<p> </p>
<p>Толькі спрытна, толькі жыва,</p>
<p>Гэй, на вырай, гэй, на жніва!</p>
<p> </p>
<p>Чорны свішча. З’яўляецца і забірае саганок з грашыма той самы чалавек, што яго і прынёс.</p>
<p> </p>
<p>Сам</p>
<p><i>(усхапіўшыся з месца)</i></p>
<p>Што за дзіва, што за сіла</p>
<p>Зноў круціла, зноў муціла?..</p>
<p> </p>
<p>Скавытала і свістала,</p>
<p>Як бы путам аплятала,—</p>
<p> </p>
<p>Ні то ў яве, ні спрасоння...</p>
<p>Што за ночка мне сягоння?!</p>
<p> </p>
<p>Было цёмна, як у вуллі,—</p>
<p>Хоць бы ў вока пальцам ткнулі,—</p>
<p> </p>
<p>А тут відна ў гэтых грудах,</p>
<p>Хоць лічы іголкі ўсюды.</p>
<p><i>(Узіраецца ў той бок, скуль б’е</i></p>
<p><i>большы бляск.)</i></p>
<p>Што я бачу?.. Ці ж быць можа?</p>
<p>Гэта ж вёска!.. Божа!.. Божа!..</p>
<p> </p>
<p>Жонка... дзіцё, бацька... матка...</p>
<p>Ах ты, хатка, мая хатка!</p>
<p><i>(Як шалёны, злятае з тапаром з ганка.)</i></p>
<p> </p>
<p>Чорны</p>
<p>Ха-ха-ха-ха!..</p>
<p> </p>
<p>Заслона</p>
<p> </p>
<p> </p>
<h3><a id="chapter4"></a>ІІІ. Пажарышча</h3>
<p>Досвітак. Непадалёку ад пажару. Пасяродку стаіць дзікая груша. Валяецца колькі галавешак. Далей — трохі ўправа — пачынаецца палаючая вёска: з некаторых хат засталіся ўжо толькі печы ды каміны, а па баках ляжыць асмалеўшае бярвенне. Пажар падбіраецца пад другі канец вёскі. Калі-нікалі ўзрываецца вецер і даносіць снапы іскраў. Чуваць гул полымя і людскіх галасоў.</p>
<p> </p>
<p>1-ы пагарэлец</p>
<p><i>(цягнучы лаву)</i></p>
<p>Скуль і як яно ўзялося?</p>
<p>З чыёй хаты занялося?..</p>
<p> </p>
<p>Сплю, як толькі спяць уночы,</p>
<p>Чую, лезе дым у вочы;</p>
<p> </p>
<p>Усхапіўся, паглядаю:</p>
<p>Мора полымя гуляе;</p>
<p> </p>
<p>Сам не знаю, ў што ўчапіцца...</p>
<p>Ну, за лаву — прыгадзіцца.</p>
<p><i>(Ідзе далей.)</i></p>
<p> </p>
<p>2-і пагарэлец</p>
<p><i>(з андаракам і каптаном бабскім)</i></p>
<p>...Мы з сваёй яшчэ не спалі:</p>
<p>Дзіцянятка калыхалі...</p>
<p> </p>
<p>Раптам — відна... Я у дзверы,</p>
<p>Ды не ў дзверы, а ў кут змерыў.</p>
<p> </p>
<p>Сяк-так выскачыў за хатку...</p>
<p>Бачу, косіць ад пачатку</p>
<p> </p>
<p>Агонь вёску, як памора;</p>
<p>Зноў я ў хатку... ах ты, гора!</p>
<p> </p>
<p>Сам не знаеш, што ўхапіці;</p>
<p>Крычу жонцы: бяры дзіце!</p>
<p> </p>
<p>Сам хапаю сёе-тое...</p>
<p>Чуць з душою, чуць з душою...</p>
<p> </p>
<p>2-і пагарэлец</p>
<p><i>(з матком і шпулькамі)</i></p>
<p>Я так крэпка сплю на печы:</p>
<p>Ажно тут — штурхель у плечы!</p>
<p> </p>
<p>Глядзь: аж нехта качаргою</p>
<p>Мяне цягне, як дугою.</p>
<p> </p>
<p>Ўжо ўстаю, ужо буджуся,</p>
<p>Злазіць з печы ўжо лаўчуся...</p>
<p> </p>
<p>Бух аб землю, як сноп жыта,</p>
<p>Проста бокам аб карыта!...</p>
<p> </p>
<p>Хтось крычыць: барджэй жа, тата!..</p>
<p>Ломяць, цягнуць усё з хаты...</p>
<p> </p>
<p>Я — хвацель маток і шпулькі...</p>
<p><i>(Глядзіць за пазуху.)</i></p>
<p>Ну, а люлька... няма люлькі.</p>
<p> </p>
<p>Дзяўчынка</p>
<p><i>(з хлопчыкам, меншым ад сябе;</i></p>
<p><i>абое у адных зрэбных кашулях)</i></p>
<p>Як маланкай, пайшла хатка,</p>
<p>Чаравічкі і апратка.</p>
<p> </p>
<p>Хлопчык</p>
<p><i>(праз слёзы, разглядаючыся)</i></p>
<p>А дзе ж татка? а дзе мама?</p>
<p> </p>
<p>Дзяўчынка</p>
<p>Ціха, братка: я таксама</p>
<p>Вось з табою іх шукаю,</p>
<p>Дзе ж падзеліся — не знаю.</p>
<p>Ў гэты бок няслі кадушку.</p>
<p> </p>
<p>Хлопчык</p>
<p>Падсадзі — сарву я грушку;</p>
<p>Хачу вельмі піць і есці.</p>
<p> </p>
<p>Дзяўчынка</p>
<p><i>(падсаджвае хлопчыка, з павагай)</i></p>
<p>Вось уздумаў грушы трэсці.</p>
<p>Тутка гэткае няшчасце,—</p>
<p>Не дзівота і прапасці.</p>
<p>А ён, бач, з сваёй ядою!</p>
<p> </p>
<p>Хлопчык</p>
<p><i>(саскочыў і грызе сарваную дзічку)</i></p>
<p>Пабяжым цяпер затое.</p>
<p> </p>
<p>Дзяўчынка</p>
<p>Не лезь толькі ў вочы з плачам:</p>
<p>Татку, мамку недзе ўбачым.</p>
<p> </p>
<p>Хлопчык</p>
<p><i>(з радасцю адбягаючы з дзяўчынкай)</i></p>
<p>Недзе знойдзем, недзе ўбачым!</p>
<p> </p>
<p>1-я кабета</p>
<p><i>(цягнучы саху, заплакаўшыся)</i></p>
<p>Што за ночка! што за ночка!</p>
<p>Не пакінуў і ламочка!</p>
<p> </p>
<p>Як сярпом, зжынае, голе...</p>
<p>А стары прост сходзіць з поля,</p>
<p> </p>
<p>Галаву саўсім губляе —</p>
<p>Сам не знае, што хватае;</p>
<p> </p>
<p>То у хлеўчык матанецца,</p>
<p>То ля пуні апынецца...</p>
<p> </p>
<p>Ні прыстання, ні куточка...</p>
<p>Што за ночка! што за ночка!!</p>
<p> </p>
<p>2-я кабета</p>
<p><i>(з дзіцянём у калысцы)</i></p>
<p>Чуць паспела, чуць з душою</p>
<p>Гэта выхваціць малое;</p>
<p> </p>
<p>Засталася ступа, дзежка,</p>
<p>І пасудак, і адзежка.</p>
<p> </p>
<p>Мой паехаў з кума братам —</p>
<p>Папрасіў — паехаў сватам,—</p>
<p> </p>
<p>І не бачыў, і не ведаў,</p>
<p>Як гарэла ўсё да следу,</p>
<p> </p>
<p>Мо б што больш уратавалі...</p>
<p>Так, саўсім, саўсім прапалі...</p>
<p> </p>
<p>3-я кабета</p>
<p><i>(цягнучы на руках ягнё)</i></p>
<p>...Цягнем з хаты мы ламоцце,</p>
<p>Зірк на хлеўчык — страху коце...</p>
<p> </p>
<p>Я у хлеўчык — гнаць кароўку:</p>
<p>Як прывязана вяроўкай —</p>
<p> </p>
<p>Ані з месца... тут авечка</p>
<p>З хлева ў полымя, як печку,—</p>
<p> </p>
<p>Я ягнятка хваць за воўну,</p>
<p>А тут дыму ужо поўна...</p>
<p> </p>
<p>Чуць у дзверы, чуць папала,</p>
<p>А ўжо хатка дагарала.</p>
<p> </p>
<p>Яўрэй</p>
<p><i>(з багамоллем і ліхтарамі;</i></p>
<p><i>за ім жонка яго і чацвёра дзяцей)</i></p>
<p>І стадола, і камора</p>
<p>Так яшчэ стаялі ўчора,</p>
<p> </p>
<p>А сягоння, як у яму,</p>
<p>Паваліліся і з крамай.</p>
<p><i>(Да жонкі.)</i></p>
<p> </p>
<p>Знаеш, чуў я, у Агаты</p>
<p>Дзіцянё згарэла з хатай.</p>
<p> </p>
<p>Яўрэйка</p>
<p><i>(з падушкай і халаю)</i></p>
<p>Мне казалі на прыгумні:</p>
<p>Чалавек звуглеў у пуні.</p>
<p> </p>
<p>Дзіцянё 1-е</p>
<p><i>(з бляшаным пудэлкам цукерак)</i></p>
<p>Ото ж вочы дым кусае.</p>
<p> </p>
<p>Дзіцянё 2-е</p>
<p><i>(са скруткам паркалю)</i></p>
<p>Будзе ж крама зноў такая?..</p>
<p> </p>
<p>Дзіцянё 3-е</p>
<p><i>(са скрынкай з цвікамі)</i></p>
<p>Як жа гэта агонь страша!</p>
<p> </p>
<p>Дзіцянё 4-е</p>
<p><i>(з кульком мукі)</i></p>
<p>А як з козачкаю нашай?</p>
<p><i>(Ідуць далей.)</i></p>
<p> </p>
<p>Чуваць званкі, пасля ціхнуць; выходзіць з левага боку вясельная дружына; маладая ў вянку, малады з кветкай на грудзях, сват перапасаны праз плячо  белым ручніком, музыка са скрыпкай, закоснік, маршалак і дзве дзяўчыны-дружкі.</p>
<p> </p>
<p>Маладая</p>
<p><i>(асоўваецца бяссільна пад грушу,</i></p>
<p><i>закрываючы рукамі заплаканыя вочы)</i></p>
<p>Што тут стала? што тут стала?</p>
<p>Ўсё ў дыму, усё прапала!</p>
<p>Дзе ж мы сонейка сустрэцім?</p>
<p>Галавы прыкрыці нечым.</p>
<p> </p>
<p>Малады</p>
<p><i>(садзіцца ля маладой, абнімаючы,</i></p>
<p><i>прытульвае к сабе і супакойвае)</i></p>
<p>Ціха, міленькая, ціха.</p>
<p>Як прыйшло, так пойдзе ліха;</p>
<p> </p>
<p>Пагаруем, пабядуем...</p>
<p>Дасць Бог — хату адбудуем...</p>
<p><i>(Горка ўсміхаючыся.)</i></p>
<p>І вяселле дагуляем...</p>
<p> </p>
<p>Мачыха маладой</p>
<p><i>(выбягае, задыхаўшыся,</i></p>
<p><i>з боку пажару)</i></p>
<p>Ах, ах! чым вас прывітаем?..</p>
<p>Чула, чула, галубочкі,</p>
<p>Вашы звонкія званочкі!..</p>
<p> </p>
<p>Так усе мы вас чакалі:</p>
<p>Каравай прыгатавалі,—</p>
<p> </p>
<p>А які ж, ах, быў удачны!</p>
<p>Каб вы зналі — які смачны!</p>
<p> </p>
<p>Сват</p>
<p><i>(п'янаваты, панура)</i></p>
<p>Відно, смачны, бо смалілі,</p>
<p>Што аж хаты ў дым пусцілі.</p>
<p> </p>
<p>Маршалак</p>
<p>Знаць, згуляці захацелі</p>
<p>Без шлюбоўнікаў вяселле.</p>
<p> </p>
<p>Музыка</p>
<p>Але толькі без музыкі —</p>
<p>Пад пажарныя скавыкі.</p>
<p> </p>
<p>Войчым маладога</p>
<p><i>(выходзіць з боку пажару з пустымі,</i></p>
<p><i>як і мачыха, рукамі)</i></p>
<p>Ну, прыехалі нарэшце!</p>
<p>Вось чым сэрцайка пацешце,</p>
<p>Малады і маладзіца.</p>
<p> </p>
<p>Мачыха</p>
<p>Мы ў суседавай святліцы</p>
<p>Вас ад шлюбу выглядаем;</p>
<p>Гаманім сабе, чакаем...</p>
<p> </p>
<p>Войчым</p>
<p>Як вам ведама—дзе мелі</p>
<p>Адгуляць ваша вяселле.</p>
<p> </p>
<p>Закоснік</p>
<p>Ў вашых можна б скруціць ногі</p>
<p>Ні разгону, ні падлогі.</p>
<p> </p>
<p>Мачыха</p>
<p>А тут раптам у ваконцы</p>
<p>Віднюсенька, як бы ў сонцы!</p>
<p> </p>
<p>Войчым</p>
<p>Тут у лямант бабы, дзеці.</p>
<p> </p>
<p>Мачыха</p>
<p>К сваім хатам мы ляцеці...</p>
<p>Ўратаваці не прыйшлося.</p>
<p> </p>
<p>Войчым</p>
<p>Найперш з нашых занялося.</p>
<p> </p>
<p>Мачыха</p>
<p>Як жа собіла ў час гэткі</p>
<p>Замарудзіць так вам, дзеткі?..</p>
<p> </p>
<p>Сват</p>
<p><i>(заметна манячы)</i></p>
<p>Мост зламаўся, ну, праждалі,</p>
<p>Покі броду адшукалі.</p>
<p> </p>
<p>Войчым</p>
<p><i>(панура)</i></p>
<p>Знаем вашыя мы броды:</p>
<p>Гэта так у нас заўсёды.</p>
<p> </p>
<p>Соцкі</p>
<p><i>(выбягае з парожнім вядром)</i></p>
<p>А вы што тут сталі ў кучы</p>
<p>Ды, як мокрыя анучы,</p>
<p> </p>
<p>Не парушыцеся з месца?</p>
<p>То ж не жарты вам, здаецца...</p>
<p> </p>
<p>Падпаліў ўсіх нейкі злодзей...</p>
<p>Зараз воласць з прыскам пойдзе.</p>
<p> </p>
<p>Маладая свой вянок, сват ручнік, а музыка скрыпку вешаюць на грушы, і ўсе ідуць за соцкім у бок пажару.</p>
<p> </p>
<p>Стары</p>
<p><i>(з ім разам старая і іх нявестка з грудным дзіцём;</i></p>
<p><i>нясуць стол, начоўкі і калыску)</i></p>
<p>Я казаў вам, што заблізка —</p>
<p>Пачарнела аж калыска.</p>
<p> </p>
<p>Нявестка</p>
<p>Ах, забыліся дайнічкі!</p>
<p> </p>
<p>Старая</p>
<p>Стаўма гэтта каля дзічкі.</p>
<p> </p>
<p>Стары</p>
<p>А, рабі ўжо, як там знаеш.</p>
<p> </p>
<p>Нявестка</p>
<p>Каго толькі не спытаеш —</p>
<p>Адным чынам, што нам хтосьці</p>
<p>Падпаліў сяло па злосці.</p>
<p> </p>
<p>Старая</p>
<p>Каб звуглеў, як гэта сажа...</p>
<p> </p>
<p>Стары</p>
<p>Чымся слухаць, што хто кажа,</p>
<p>Лепш папраў дзіцю пялёнкі.</p>
<p> </p>
<p>Усе адыходзяць.</p>
<p> </p>
<p>Нявестка</p>
<p><i>(на выхадзе)</i></p>
<p>Не забыць каб зноў даёнкі.</p>
<p> </p>
<p>Дзяўчынка</p>
<p><i>(і хлопчык з ёй —</i></p>
<p><i>абое ўжо заплакаўшыся)</i></p>
<p>Дзе ж той тата збег сягоння?</p>
<p> </p>
<p>Хлопчык</p>
<p>Мамка ёсць, але вон гоне.</p>
<p> </p>
<p>Дзяўчынка</p>
<p>Мамку маем і не маем.</p>
<p><i>(Ідуць далей, разглядаючыся.)</i></p>
<p> </p>
<p>Падростак</p>
<p><i>(дурнаваты, ведучы сляпую бабу,</i></p>
<p><i>каторая, баючыся, ступае)</i></p>
<p>Зараз, зараз свет пазнаем...</p>
<p> </p>
<p>Сляпая</p>
<p>Ці не збіўся ты з дарогі? —</p>
<p>Дзе ступлю, пячэцца ў ногі.</p>
<p> </p>
<p>Падростак</p>
<p>Ціха, баба, пойдзе гладка;</p>
<p>Не спячэшся, як аладка;</p>
<p> </p>
<p>Як ні бойся — не ўбаішся:</p>
<p>Ўсе сягоння падпякліся.</p>
<p><i>(Убачыўшы ламаццё.)</i></p>
<p>А, начовачкі і столік!</p>
<p> </p>
<p>Сляпая</p>
<p>Дзе ж мы гэта, мой саколік?</p>
<p> </p>
<p>Падростак</p>
<p>А пад грушай на узмежку;</p>
<p>Сядзь пад ёй во, як пад дзежкай.</p>
<p> </p>
<p>І глядзі на дым чырвоны</p>
<p>Здаля, як з-пад парасона.</p>
<p> </p>
<p>Сляпая</p>
<p>А вагонь жа не дастане?</p>
<p> </p>
<p>Падростак</p>
<p>Ці ж аслепла, ясне пані? —</p>
<p>Тут і чорт цябе не чэпіць.</p>
<p> </p>
<p>Сляпая</p>
<p>А мо далей пойдзем лепей?</p>
<p> </p>
<p>Падростак</p>
<p>Ну, садзіся, будзь спакойна:</p>
<p>Далей, бліжай — усё роўна.</p>
<p> </p>
<p>Сляпая</p>
<p>Усё роўна, мае дзеткі,</p>
<p>Мне ўжо: сонца, ночка, кветкі.</p>
<p> </p>
<p>Падростак</p>
<p><i>(углядаючыся на грушу)</i></p>
<p>А... Ці бачыце, бабуля,</p>
<p>Як зраслі на йгрушы дулі:</p>
<p>Хвастач, скрыпка і вяночак?</p>
<p> </p>
<p>Сляпая</p>
<p>Кпі сабе, мой галубочак!</p>
<p> </p>
<p>Падростак</p>
<p>Даліпан-то не жартую...</p>
<p><i>(Становіцца на стале і хоча</i></p>
<p><i>дастаць скрыпку.)</i></p>
<p>Вось так зараз запілую.</p>
<p> </p>
<p>Старая</p>
<p>(<i>выходзіць з ламаццём;</i></p>
<p><i>з ёй стары і нявестка)</i></p>
<p>Ты чаго на стол узбіўся?</p>
<p> </p>
<p>Падростак</p>
<p><i>(саскакваючы са стала)</i></p>
<p>Ціха, цётка, не сварыся —</p>
<p>Мірам кончым гэту справу:</p>
<p>Я — наўцёкі, ты — пад лаву.</p>
<p><i>(Саскаквае са стала і адбягае ўбок.)</i></p>
<p> </p>
<p>Стары</p>
<p>Такі воласць абароняць.</p>
<p> </p>
<p>Нявестка</p>
<p>Дзе ж? усіх к ратунку гоняць:</p>
<p>Мяне з дзіцем —то хацелі.</p>
<p> </p>
<p>Старая</p>
<p>З двара з помпай прыляцелі:</p>
<p>Людзі ім ваду цягаюць,</p>
<p>Яны кішкаю пускаюць</p>
<p>На закоты, на застрэшкі...</p>
<p> </p>
<p>Стары</p>
<p>Ну, ідзём, не ўзялі дзежкі.</p>
<p><i>(Адыходзяць.)</i></p>
<p> </p>
<p>Падростак</p>
<p><i>(выбегшы з укрыцця)</i></p>
<p>А цяпер мая ўжо скрыпка,</p>
<p>Толькі лоўка, толькі шыбка.</p>
<p><i>(Дастае скрыпку і прабуе струн.)</i></p>
<p>Вось зайграю ва ўсе плечы</p>
<p>Ад запечка ды да печы.</p>
<p>Ад парога да парога...</p>
<p> </p>
<p>Выбягае кабета-вар’ятка, сышоўшая з розуму праз пажар,— у зрэбнай спадніцы і кашулі — без каптана; на левай руцэ ў яе — як дзіцянё — абкручана анучамі галавешка, а ў правай — сціскае ў жмені нож; як выбегла — хлопец адскочыў убок.</p>
<p> </p>
<p>Вар’ятка</p>
<p><i>(размахваючы нажом)</i></p>
<p>Дай гасцінец, дай дарогу!..</p>
<p>Жыў ніхто тут не залежа:</p>
<p>Ўсіх пазводжу, ўсіх парэжу!</p>
<p> </p>
<p>Вось так жніва, вось пакоша!</p>
<p>Дзе мой муж, дзе мой харошы?</p>
<p> </p>
<p>Няма мужа — і так дужа:</p>
<p>Ўсюды пойдзе крыві лужа.</p>
<p><i>(Углядаецца на сляпую пад грушай.)</i></p>
<p> </p>
<p>Ты са мной яго жаніла,</p>
<p>Ты яго мне і спаліла...</p>
<p> </p>
<p>Давай горла, бо іначай</p>
<p>Свету боскага не ўбача</p>
<p>Твой паглёд, змяя, вужача.</p>
<p><i>(Хоча кінуцца з нажом на кабету.)</i></p>
<p> </p>
<p>Падростак</p>
<p><i>(падбягае і хватае ззаду за руку)</i></p>
<p>Што ты, цётка, звар’яцела</p>
<p>Ці мо блёкату пад’ела:</p>
<p> </p>
<p>К сляпой лезеш без баязні,</p>
<p>Як угледзіць, справіць лазню.</p>
<p> </p>
<p>Чым людзей тут заразаці,</p>
<p>Лепш пільнуй свайго дзіцяці...</p>
<p> </p>
<p>Вар’ятка</p>
<p><i>(спачатку тузаецца, але пры слове</i></p>
<p><i>«дзіцяці» выпускае з рук нож</i></p>
<p><i>і туліць к грудзям галавешку)</i></p>
<p>Лю-лі, лю-лі, мой сыночак!</p>
<p>Лю-лі, лю-лі, сакалочак!</p>
<p><i>(Дастае грудзі і хоча карміць.)</i></p>
<p> </p>
<p>Падростак</p>
<p><i>(сам да сябе)</i></p>
<p>Проста з поля сышла цётка.</p>
<p> </p>
<p>Вар’ятка</p>
<p>На, пассі, на, дзіцянётка!</p>
<p>Ты не вер, што кажуць людзі,</p>
<p>Быццам таткі ўжо не будзе.</p>
<p> </p>
<p>Падростак</p>
<p><i>(сам да сябе)</i></p>
<p>Жджы к Пятру сырка, матуля.</p>
<p> </p>
<p>Вар’ятка</p>
<p>Маеш мамку, а татуля?..</p>
<p><i>(Неўспадзеўкі к падростку.)</i></p>
<p>Я з табою ажанюся.</p>
<p><i>(Хоча абняць яго.)</i></p>
<p> </p>
<p>Падростак</p>
<p><i>(сам да сябе)</i></p>
<p>Клёпкі ўсе згубіла, мусіць.</p>
<p> </p>
<p>Вар’ятка</p>
<p>Толькі як вяселле ўстроіць?</p>
<p> </p>
<p>Падростак</p>
<p><i>(сам да сябе)</i></p>
<p>Трэба бабу супакоіць.</p>
<p><i>(Да вар’яткі, паказваючы скрыпку.)</i></p>
<p>Я пайграю — ты паскачаш.</p>
<p> </p>
<p>Вар’ятка</p>
<p>А вянок дзе?</p>
<p> </p>
<p>Падростак</p>
<p><i>(паказваючы на грушу)</i></p>
<p>Ці ж не бачыш?</p>
<p> </p>
<p>Вар’ятка</p>
<p><i>(дастае вянок і кладзе на галаву)</i></p>
<p>А як з сватам і дружынай?</p>
<p> </p>
<p>Падростак</p>
<p><i>(сам да сябе)</i></p>
<p>Ну, нявеста! каб лепш згінуў.</p>
<p><i>(Да яе.)</i></p>
<p>Я ўсім буду, мая душка,—</p>
<p>Разам — сватам, мужам, дружкай.</p>
<p><i>(Дастае з грушы хвастач і — як сват —</i></p>
<p><i>закручвае сабе праз плячо;</i></p>
<p><i>адрывае кусок з лісцямі галінкі</i></p>
<p><i>і прычэплівае к грудзям.)</i></p>
<p> </p>
<p>Вар’ятка</p>
<p>І музыкай, і музыкай.</p>
<p><i>(Глянула на сляпую і кладзе на галаву ёй</i></p>
<p><i>кусок сухой галіны, скруціўшы абручом.)</i></p>
<p>А ты, імасць, будзь нам сваццяй!</p>
<p> </p>
<p>Падростак</p>
<p>Час вяселле пачынаці.</p>
<p> </p>
<p>Садзіцца на калысцы і пачынае іграць і прыпяваць; вар’ятка, цянюючы каля грушы, падцінае яму на языку.</p>
<p> </p>
<p>Былі ў бацькі тры сыны,</p>
<p>Гоп-я!</p>
<p>Да ўсе ж яны Васілі,</p>
<p>Гоп-я!</p>
<p> </p>
<p>Дзяўчынка і хлопчык</p>
<p><i>(выбягаюць і з плачам кідаюцца да вар'яткі)</i></p>
<p>Мама! мама! дзе наш тата?</p>
<p> </p>
<p>Вар’ятка</p>
<p>Вон, ягнята, вон, шчанята!</p>
<p><i>(Далей прыпявае пад музыку</i></p>
<p><i>з падросткам.)</i></p>
<p>Адзін коні пасе,</p>
<p>Гоп-я!</p>
<p>Другі лапці пляце...</p>
<p> </p>
<p>Пачуўся з боку пажару гоман і крык: «Дзяржы моцна! Бі, колькі ўлезе!»</p>
<p> </p>
<p>Падростак</p>
<p><i>(прыслухаўшыся, ускаквае)</i></p>
<p>Цяпер, жонка, давай драла,</p>
<p>А то, каб не перапала</p>
<p>І табе, і мне таксама.</p>
<p><i>(Выбягаюць абое.)</i></p>
<p> </p>
<p>Дзяўчынка і хлопчык</p>
<p><i>(бегучы за вар'яткай з плачам)</i></p>
<p>Дзе наш татка? мама, мама!</p>
<p> </p>
<p>Увальваецца гурмам куча людзей, валакучы і тузаючы Сама.</p>
<p> </p>
<p>Сам</p>
<p>Хоць зарэжце — ўсё мне роўна:</p>
<p>На начлезе быў сягоння.</p>
<p> </p>
<p>Пламя ўгледзеўшы з папару,</p>
<p>Ратаваць бег ад пажару...</p>
<p> </p>
<p>Я не вінен, хоць зарэжце...</p>
<p> </p>
<p>1-ы голас</p>
<p><i>(з грамады)</i></p>
<p>Лжэ, сабака, праўду бэсце:</p>
<p>Конь згарэў яго у хлеве.</p>
<p> </p>
<p>Сам</p>
<p>Хоць павесьце тут на дрэве.</p>
<p>На начлезе...</p>
<p> </p>
<p>2-і голас</p>
<p><i>(перапыняючы)</i></p>
<p>А з сякерай,</p>
<p>Звёўшы хаты, ў воласць мерыў?</p>
<p> </p>
<p>Сам</p>
<p>Як і вы, бег ратаваці</p>
<p>Вас усіх, як сваіх браццяў.</p>
<p> </p>
<p>3-і голас</p>
<p><i>(кабечы)</i></p>
<p>З тапаром і галавешкай,</p>
<p>Падцікаючыся сцежкай...</p>
<p> </p>
<p>4-ы голас</p>
<p>Покі што прывяжам к грушы.</p>
<p> </p>
<p>5-ы голас</p>
<p>Хай жа тут мазгі пасуша,</p>
<p>Як агнём агонь гасіці.</p>
<p> </p>
<p>Сам</p>
<p>Хоць зарэжце, хоць судзіце,—</p>
<p>На начлезе быў я толькі.</p>
<p> </p>
<p>4-ы голас</p>
<p>Ці няма ў каго вяроўкі?</p>
<p> </p>
<p>3-і голас</p>
<p>Ўсе бярвенні пагарэлі,</p>
<p>А вяроўкі каб не стлелі?</p>
<p> </p>
<p>4-ы голас</p>
<p>Паяса мо хто пазычыць,</p>
<p>После ўсё на ім палічым.</p>
<p> </p>
<p>Колькі галасоў</p>
<p>Хто аб поясе тут думаў!</p>
<p> </p>
<p>3-і голас</p>
<p>Я сяджу сабе у кума...</p>
<p> </p>
<p>5-ы голас</p>
<p><i>(перапыняючы)</i></p>
<p>Гэта ж пояс свой ён мае.</p>
<p> </p>
<p>4-ы голас</p>
<p><i>(да 5-га)</i></p>
<p>Я з табою прытрымаю,</p>
<p>А хай хто яго развяжа.</p>
<p> </p>
<p>3-і голас</p>
<p>На вяроўцы ўсё раскажа.</p>
<p> </p>
<p>Адвязваюць пояс; пасыпаліся з-за пазухі кускі смолкі.</p>
<p> </p>
<p>1-ы голас</p>
<p>Во, во! гляньце, чым прасвіста</p>
<p>Ратаваў усіх нас чыста.</p>
<p> </p>
<p>Колькі галасоў</p>
<p>Нават смолка для падпалкі...</p>
<p> </p>
<p>3-і голас</p>
<p>Пэўна мае і запалкі.</p>
<p> </p>
<p>Валакуць і прыціскаюць Сама плячыма да грушы, закручваюць рукі назад і звязваюць іх на другім баку грушы.</p>
<p> </p>
<p>Сам</p>
<p>Ратаваці бег з папару</p>
<p>Усіх чыста ад пажару.</p>
<p> </p>
<p>1-ы голас</p>
<p>Хай да дня тут перастое,—</p>
<p>Там убачым, што якое...</p>
<p> </p>
<p>4-ы г о л а с</p>
<p><i>(да сляпой бабы)</i></p>
<p>А ты май яго на воку.</p>
<p> </p>
<p>Хутка ўсе адыходзяць у бок пажару.</p>
<p> </p>
<p>Сам</p>
<p><i>(панура)</i></p>
<p>За няма што на вяроўку,</p>
<p>Як якога арыштанта...</p>
<p> </p>
<p>Падростак</p>
<p><i>(выбягае са скрыпкай)</i></p>
<p>Хі! Якога бачу франта...</p>
<p> </p>
<p>Вось абняў, як дзеўку, грушу,</p>
<p>Нат рукамі не паруша...</p>
<p> </p>
<p>Я хоць з бабай ажаніўся,</p>
<p>Гэты ж к дрэву прычапіўся.</p>
<p><i>(Да Сама.)</i></p>
<p>Дрэнна, дзядзька! Невялічкі</p>
<p>Смак пад дзічкай — не ўрваць дзічкі.</p>
<p> </p>
<p>Ну, пушчу цябе на волю,</p>
<p>Вазьмі бабу маю толькі; —</p>
<p>Ўсяго першы дзень жанаты,</p>
<p>А ўжо хоць ідзі вон з хаты.</p>
<p> </p>
<p>Адно ты мяне не выдай...</p>
<p><i>(Хоча развязаць пояс, але,</i></p>
<p><i>аглянуўшыся, уцякае.)</i></p>
<p> </p>
<p>Старая, за ёй нявестка падбягае, і хмурна ідзе стары, кідаючыся са слязьмі к Саму.</p>
<p> </p>
<p>Старая</p>
<p>А!.. сынок мой, ці ж ты збрыдаў</p>
<p>Хаткай, намі так без жалю?</p>
<p> </p>
<p>Стары</p>
<p><i>(панура)</i></p>
<p>Ці то праўда, што казалі?</p>
<p> </p>
<p>Старая</p>
<p>Ўсё бацькам сказаць павінен.</p>
<p> </p>
<p>Сам</p>
<p><i>(з болем)</i></p>
<p>Хоць зарэжце, я не вінен:</p>
<p>На начлезе быў... З папару</p>
<p>Ратаваць бег ад пажару,</p>
<p>А яны мяне...</p>
<p> </p>
<p>Стары</p>
<p><i>(перапыняючы)</i></p>
<p>Конь быў дома.</p>
<p> </p>
<p>Старая</p>
<p>Бег са смолкай і саломай</p>
<p>Ужо пад воласць, кажуць людзі.</p>
<p> </p>
<p>Нявестка</p>
<p><i>(галосячы)</i></p>
<p>Што ж, міленькі, цяпер будзе?</p>
<p>Ў ссылку могуць засудзіці,</p>
<p>А мне хоць ідзі ў свет з дзіцем.</p>
<p> </p>
<p>Стары</p>
<p><i>(глуха)</i></p>
<p>Не жалеў ты бацькі, маці,</p>
<p>Ані жонкі, ні дзіцяці.</p>
<p> </p>
<p>Старая</p>
<p><i>(слязліва)</i></p>
<p>Колькі бедненькаму мукі:</p>
<p>Збілі так, звязалі рукі.</p>
<p><i>(Хоча развязаць.)</i></p>
<p> </p>
<p>Стары</p>
<p>Не чапай без часу, маці,—</p>
<p>Гэтым нам не ўратаваці,</p>
<p> </p>
<p>Толькі можа стацца горай.</p>
<p>Усё роўна ўжо дзень скора:</p>
<p> </p>
<p>Наверх праўда выйсць павінна.</p>
<p>Хоць бы мела ўзяць нам сына.</p>
<p> </p>
<p>Нявестка</p>
<p><i>(уціраючы слёзы)</i></p>
<p>Так ці сяк — не вернем хаткі...</p>
<p>Прынясем пайдзем астаткі.</p>
<p><i>(Уздыхаючы, адыходзяць.)</i></p>
<p> </p>
<p>Падростак</p>
<p><i>(падбліжаючыся)</i></p>
<p>Нудна, дзядзька! Мамка з таткам,</p>
<p>Ну, і жоначка з дзіцяткам.</p>
<p> </p>
<p>Пагасціўшы, разышліся:</p>
<p>Па апошняе пайшлі ўсе.</p>
<p> </p>
<p>Пакуль зноў хто прывандруе,</p>
<p>Я на памяць падарую</p>
<p> </p>
<p>Паясок табе твой, дзядзька,</p>
<p>Пажалею лепш, як бацька.</p>
<p> </p>
<p>Развязвае Саму рукі, той бяссільна асоўваецца ля грушы. Падростак садзіцца на стале і пачынае з увагай строіць скрыпку.</p>
<p> </p>
<p>Сам</p>
<p><i>(панура)</i></p>
<p>Ўсё згарэла, ўсё, дазвання —</p>
<p>З хатай воля і прыстанне.</p>
<p> </p>
<p>Слепа стануць сведчыць людзі,—</p>
<p>Суд у катаргу засудзіць.</p>
<p> </p>
<p>З усім родным разлучуся...</p>
<p>Не вярнуся, а вярнуся —</p>
<p> </p>
<p>Уся вёска сходку скліча,</p>
<p>Мне праступкі ўсе паліча;</p>
<p> </p>
<p>Скажуць: ссыльнага не трэба...</p>
<p>Зноў без хаты, зноў без хлеба...</p>
<p> </p>
<p>З дзіцем жонка ў чужых згіне,</p>
<p>А бацькі — у жабраніне...</p>
<p> </p>
<p>На пагібель, на скананне</p>
<p>Ўсё згарэла, ўсё, дазвання.</p>
<p><i>(Гаворачы усё гэта, круціць у руках</i></p>
<p><i>пояс, мацуе і мяркуе яго даўжыню</i></p>
<p><i>і жудка ўсміхаецца.)</i></p>
<p> </p>
<p>Падростак</p>
<p><i>(раптам перастаючы строіць скрыпку</i></p>
<p><i>і ўглядаючыся ў адзін бок)</i></p>
<p>Зноў сюды прэ мая жонка.</p>
<p><i>(Саскаквае са стала і ўцякае.)</i></p>
<p> </p>
<p>Сам</p>
<p><i>(як шалёны, ускаквае на стол</i></p>
<p><i>і завязвае за сук грушы пояс)</i></p>
<p>Будзь шчасліваю, старонка!</p>
<p><i>(Укладае галаву ў пятлю і вісне.)</i></p>
<p> </p>
<p>Вар’ятка</p>
<p><i>(улятае — таксама —</i></p>
<p><i>з галавешкай і вянком)</i></p>
<p>Дзе мой нож? усіх парэжу!</p>
<p>Ніхто жыў тут не залежа!</p>
<p><i>(Хватае, угледзеўшы, тапор.)</i></p>
<p>Усіх парэжу, як авечкі,—</p>
<p>Пасяку ўсіх драбней сечкі!</p>
<p><i>(Глянуўшы на вісячага Сама.)</i></p>
<p>На пачатак гэту йгрушку</p>
<p>Ў сама горла трапіць мушу.</p>
<p> </p>
<p>Ускаквае мігам на стол і замахваецца тапаром у шыю Сама, але пападае толькі ў пояс і перасякае яго. Сам, яшчэ з знакамі жыцця, валіцца на зямлю. У вар’яткі выпадае з рук тапор; сыходзіць са стала і пачынае зноў галубіць дзіцянё-галавешку. Сам кашляе крывёй і хрыпла стогне.</p>
<p> </p>
<p>Вар’ятка</p>
<p><i>(снуючы кругом грушы)</i></p>
<p>Лю-лі, лю-лі, мой сыночак!</p>
<p>Лю-лі, лю-лі, сакалочак!</p>
<p><i>(Туліць і хоча карміць грудзёй.)</i></p>
<p> </p>
<p>Сляпая</p>
<p><i>(маўчаўшая дагэтуль)</i></p>
<p>Што тут творацца за дзівы,</p>
<p>Божа ты мой літасцівы?!</p>
<p> </p>
<p>Стогнуць, плачуць і рагочуць...</p>
<p>Што ім трэба? Чаго хочуць?</p>
<p> </p>
<p>Дзяўчынка і хлопчык</p>
<p><i>(выбягаюць, ужо саўсім збедзіўшыся</i></p>
<p><i>і асалавеўшы, і чапляюцца</i></p>
<p><i>за спадніцу вар'яткі)</i></p>
<p>Мама, мама, дзе наш тата?</p>
<p> </p>
<p>Вар’ятка</p>
<p>Вон, ягнята, вон, шчанята!</p>
<p> </p>
<p>Снуе далей навокал грушы; дзеці ад яе не адстаюць. Выходзяць, несучы лаву і другое ламаццё, стары, старая і іх нявестка.</p>
<p> </p>
<p>Стары</p>
<p><i>(садзячыся ля стала на зямлі; панура)</i></p>
<p>Ну, цяпер, ужо дажынкі.</p>
<p> </p>
<p>Старая</p>
<p><i>(нагінаючыся над Самам)</i></p>
<p>Адвязаўся, бедачынка,</p>
<p>Сам адплутаўся, міленькі.</p>
<p> </p>
<p>Нявестка</p>
<p><i>(з дзіцем на руках, таксама нагінаючыся)</i></p>
<p>А як змучыўся усенькі!</p>
<p> </p>
<p>Сам</p>
<p><i>(ачуняўшы трохі, стогнучы хрыпла)</i></p>
<p>Ратаваці бег з папару</p>
<p>Усіх чыста ад пажару.</p>
<p> </p>
<p>Старая</p>
<p><i>(садзячыся з нявесткай наабапал яго,</i></p>
<p><i>заламаўшы на каленях рукі, маркотна)</i></p>
<p>Што рабіці, што чыніці?</p>
<p> </p>
<p>Нявестка</p>
<p><i>(нагінаючыся над дзіцем)</i></p>
<p>Няма чым і пакарміці:</p>
<p>Як спужалася, заныла,</p>
<p>Малако ўсё...</p>
<p> </p>
<p>Стары</p>
<p><i>(глуха)</i></p>
<p>Ўсё скасіла,</p>
<p>Прыскам, попелам пакрыла.</p>
<p> </p>
<p>Сам</p>
<p><i>(з сумнай жаласцю ўглядаючыся на дзіцянё,</i></p>
<p><i>каторае працягвае да яго ручачкі)</i></p>
<p>Хіба ты, падросшы, дзетка,</p>
<p>Будзеш бацькі свайго сведкай.</p>
<p> </p>
<p>Маладая</p>
<p><i>(уваходзячы з маладым, горка ўсміхаючыся)</i></p>
<p>А цяпер вяселле справім.</p>
<p> </p>
<p>Малады</p>
<p><i>(таксама)</i></p>
<p>Ежай, водкай стол заставім.</p>
<p> </p>
<p>Садзяцца на старане, абняўшыся, сумныя.</p>
<p> </p>
<p>Сват</p>
<p><i>(за ім уваходзяць музыка і дружына)</i></p>
<p>Прыстаў з стражнікамі едзе,</p>
<p>Затрымаўся толькі недзе.</p>
<p> </p>
<p>Музыка і дружына</p>
<p><i>(разам)</i></p>
<p>Кажуць, едзе на дазнанне.</p>
<p> </p>
<p>Стары</p>
<p><i>(панура)</i></p>
<p>Як згарэла ўсё дазвання!</p>
<p> </p>
<p>Падростак</p>
<p><i>(са скрыпкай, разглядаючы ўсіх)</i></p>
<p>Ну, цяпер-то ўжо вяселле</p>
<p>Не такое, як мы мелі</p>
<p> </p>
<p>Са сваёю маладухай,</p>
<p>Рэзнуць можна ім ад вуха.</p>
<p><i>(Строіць скрыпку.)</i></p>
<p> </p>
<p>Музыка</p>
<p><i>(усхапіўшыся)</i></p>
<p>Ты дзе скрыпку ўзяў, псяюха?</p>
<p> </p>
<p>Уваходзяць прыстаў, два стражнікі і куча пагарэльцаў за імі. Усе ўстаюць, сядзяць толькі сляпая, падростак і Сам.</p>
<p> </p>
<p>Прыстаў</p>
<p>Что, друзья моі,— нешчасце?</p>
<p> </p>
<p>Колькі галасоў</p>
<p>Так, так, барынька, прапасці</p>
<p>Ні на грош усім нам трэба.</p>
<p> </p>
<p>Прыстаў</p>
<p>Ну, ну! ласкаў Гасподзь з неба.</p>
<p>Цяпер толькі, мае брацці,</p>
<p>Ў пратакол усё спісаці —</p>
<p>Як і што — я мушу тутка.</p>
<p> </p>
<p>Войчым маладога</p>
<p>Гэта пойдзе, барын, хутка.</p>
<p> </p>
<p>Прыстаў</p>
<p><i>(садзячыся на падстаўленай яму лаўцы</i></p>
<p><i>і дастаючы торбу з паперамі)</i></p>
<p>Ну, кажыце, як было ўсё.</p>
<p>Мачыха маладой</p>
<p>Так пайшло, як пачалося...</p>
<p> </p>
<p>Соцкі</p>
<p>Што ж, пішыце: ўсё згарэла,</p>
<p>Толькі воласць ацалела:</p>
<p>Двор памог уратаваці.</p>
<p> </p>
<p>Прыстаў</p>
<p><i>(запісваючы)</i></p>
<p>А з людзей?</p>
<p> </p>
<p>Голас з грамады</p>
<p>Дзіцё ў хаце,</p>
<p>Ну і мужа кабяціны</p>
<p><i>(паказваючы на вар'ятку)</i></p>
<p>Гэтай спёк агонь.</p>
<p> </p>
<p>Прыстаў</p>
<p>Прычына?</p>
<p> </p>
<p>Колькі галасоў</p>
<p>Падпаліў во гэты злодзей.</p>
<p> </p>
<p>Мачыха маладой</p>
<p>Каб яму дна...</p>
<p> </p>
<p>Прыстаў</p>
<p>Годзе, годзе!</p>
<p> </p>
<p>Войчым маладога</p>
<p>Ўжо пад воласць...</p>
<p> </p>
<p>Прыстаў</p>
<p>Як завецца?</p>
<p> </p>
<p>Колькі галасоў</p>
<p>Сам.</p>
<p> </p>
<p>Прыстаў</p>
<p>Пакуль што разбярэцца,</p>
<p>Трэба ўзяць яго пад стражу.</p>
<p> </p>
<p>Колькі галасоў</p>
<p>Няхай добра суд накажа!</p>
<p> </p>
<p>Прыстаў</p>
<p>Дзе бацькі?</p>
<p> </p>
<p>Колькі галасоў</p>
<p>Ў такога звера...</p>
<p> </p>
<p>Прыстаў</p>
<p>Ё ў мяне для іх папера.</p>
<p> </p>
<p>Стары і старая</p>
<p><i>(падыходзячы к прыставу)</i></p>
<p>Гэта, барынька, мы будзем.</p>
<p> </p>
<p>Прыстаў</p>
<p>Вота ж тут стаіць вам, людзі:</p>
<p>Даў на вашае прашэнне</p>
<p>Губарнатар разрашэнне</p>
<p> </p>
<p>I праезд дзяшовы тожа:</p>
<p>Ў хадакі ісці сын можа</p>
<p>Выбіраць зямлю ў Сібіры.</p>
<p> </p>
<p>Стары і старая</p>
<p>Дзякуй, барынька, вам шчыра.</p>
<p> </p>
<p>Прыстаў</p>
<p><i>(складаючы торбу)</i></p>
<p>А цяпер бывайце жывы!</p>
<p> </p>
<p>Колькі галасоў</p>
<p>І вам, барынька, шчасліва!</p>
<p> </p>
<p>Прыстаў</p>
<p><i>(да стражнікаў, паказваючы на Сама)</i></p>
<p>Забіраць яго з сабою!</p>
<p> </p>
<p>Стражнікі ўсцягваюць Сама за рукі з зямлі.</p>
<p> </p>
<p>Колькі галасоў</p>
<p><i>(насмешліва гледзячы, як Сам,</i></p>
<p><i>устаючы, хістаецца)</i></p>
<p>Бач, на ножаньках не ўстоіць.</p>
<p> </p>
<p>Сам</p>
<p><i>(стогнучы балесна)</i></p>
<p>Ратаваці бег з папару</p>
<p>Усіх чыста ад пажару...</p>
<p> </p>
<p>Вядуць яго ўлева; за ім ззаду прыстаў і пагарэльцы. Астаюцца: уся вясельная дружына, войчым, мачыха, старыя, іх нявестка, падростак, вар’ятка і сляпая. Садзяцца: на зямлі — малады з маладой, абняўшыся; ля іх непадалёку — сват, маршалак,  закоснік, дружкі, музыка, войчым і мачыха; стары — на лаве, звесіўшы галаву над сталом. Усе хмурыя, сумныя, некаторыя заплакаўшыся. Гул ад пажару заціх, толькі вецер шалясціць абтлеўшым лісцём грушы.</p>
<p> </p>
<p>Старая</p>
<p><i>(валяючыся на зямлі,</i></p>
<p><i>як падкошаная,</i></p>
<p><i>услед выводжанаму Саму)</i></p>
<p>Сына роднага забралі!</p>
<p> </p>
<p>Нявестка</p>
<p><i>(супакойвае заплаканае дзіцянё)</i></p>
<p>Над дзіцём не мелі жалю.</p>
<p> </p>
<p>Сляпая</p>
<p><i>(сама да сябе)</i></p>
<p>Што тут творацца за дзівы!</p>
<p>Божа ты мой літасцівы.</p>
<p> </p>
<p>Стогнуць, плачуць і рагочуць.</p>
<p>Што ім трэба, чаго хочуць?</p>
<p> </p>
<p>Старац</p>
<p><i>(выйшаў незаметна і стаў ля грушы,</i></p>
<p><i>як стуль забіралі Сама.</i></p>
<p><i>Увесь абвешаны па-жабрачаму торбамі;</i></p>
<p><i>стаіць, апёршыся абедзвюма рукамі на кій.</i></p>
<p><i>Загаварыў глуха, панура і тады</i></p>
<p><i>толькі звярнуў на сябе ўвагу)</i></p>
<p>З грудзей вырві сваё сэрца,—</p>
<p>Зіму, лета сушы ў печы;</p>
<p> </p>
<p>А як высахне, смалою</p>
<p>Злі жывою сэрца тое,—</p>
<p> </p>
<p>Падпалі тады лучынкай,</p>
<p>Каб гарэла безупынку,</p>
<p> </p>
<p>Як пажар гарэў сягоння,—</p>
<p>І ідзі ў свет, як з паходняй:</p>
<p> </p>
<p>Праўды йдзі так з ім шукаці...</p>
<p>Ты не знойдзеш.</p>
<p> </p>
<p>Дзяўчынка і хлопчык</p>
<p><i>(выбягаючы і чапляючыся за вар’ятку,</i></p>
<p><i>каторая ўсё снуе то сюды,</i></p>
<p><i>то туды з галавешкай у руках</i></p>
<p><i>і вянком на галаве)</i></p>
<p>Маці, маці!</p>
<p>Дзе наш тата, дзе наш тата?</p>
<p> </p>
<p>Вар’ятка</p>
<p>Вон, ягнята, вон, шчанята!</p>
<p> </p>
<p>Падростак</p>
<p><i>(сядзіць паводдаль на зямлі</i></p>
<p><i>і пачынае іграць, паглядаючы</i></p>
<p><i>на музыку)</i></p>
<p>Былі ў бацькі тры сыны...</p>
<p>Паволі апускаецца заслона</p>
<p> </p>
<p> </p>
<h3><a id="chapter5"></a>IV. У шынкоўні</h3>
<p>Ноч. Зімой. Шынок у канцы горада; з левага боку дзверы; каля сцен расстаўлена восем столікаў; на сценах вісіць колькі лубачных малюнкаў; у кутку з левага боку вісіць абраз — перад ім цепліцца лямпа з алівай; па правым баку буфет і паліцы з бутэлькамі, за буфетам — шынкар; пасярод карчмы, пад сталяваннем, зачэплена вялікая лямпа; падлога ўся ў гразі і мокрая. Спачатку нікога няма, апрача шынкара і чатырох дзяўчын для паслугі, пасля пачынаюць сыходзіцца госці, выгляд маюць усе яны ўбогі, прыбіты, няшчасны. Ад трэцяга абразу прайшло колькі часу.</p>
<p> </p>
<p>Шынкар</p>
<p>Гасцей як вымела мятлою,</p>
<p>Хоць і мароз такі сярдзіты,</p>
<p>Бывала, гэткаю парою</p>
<p>Шынок увесь бітком набіты;</p>
<p> </p>
<p>Таргоўля йдзе — аж глянуць люба —</p>
<p>Паўкварты, кварты, дзе там сотка!</p>
<p>Цяпер жа ўсё ідзе на згубу —</p>
<p>Гніе закуска, сохне водка.</p>
<p> </p>
<p>А ўсё, ўважаю, вы прычынай;</p>
<p>Гасцей не бавіце дарэчы;</p>
<p>Што ўперад вас былі дзяўчыны,</p>
<p>Пры тых не знаў такой пустэчы.</p>
<p> </p>
<p>1-я дзяўчына</p>
<p>Э! Ваша, толькі наракаеш.</p>
<p> </p>
<p>2-я дзяўчына</p>
<p>Забыўся, колькі было ўчора.</p>
<p> </p>
<p>3-я дзяўчына</p>
<p>Яшчэ сягоння прычакаеш,</p>
<p>Хай толькі добра сцюжа змора.</p>
<p> </p>
<p>4-я дзяўчына</p>
<p><i>(хмура)</i></p>
<p>Як мухаў рой на мухаморы,</p>
<p>Збягуцца, пляшкамі зазвоняць;</p>
<p>Пакуль ахвоту ўсю спагоняць,</p>
<p>Пасуду высушаць без гора,</p>
<p>Табе кішэнь, як бач, напоўняць.</p>
<p> </p>
<p>Чуваць топат на ганку.</p>
<p> </p>
<p>Дзяўчыны</p>
<p><i>(разам)</i></p>
<p>А вось і госць! Ці ж не казалі?</p>
<p> </p>
<p>Уваходзяць двое.</p>
<p>1-ы</p>
<p>Што за мароз пячэ сягоння!</p>
<p>Як прыскам, вочы проста смаліць.</p>
<p> </p>
<p>2-і</p>
<p>Ў казіны рог усіх загоне.</p>
<p>Садзяцца ля першага століка з левага боку.</p>
<p> </p>
<p>1-ы</p>
<p>Ану, дзяўчынкі ці кабеты,</p>
<p>Хай там шынкар чаго падсуча.</p>
<p> </p>
<p>2-і</p>
<p>А крэпкай так, як мароз гэты;</p>
<p>А як агонь — такой пякучай.</p>
<p> </p>
<p>1-я дзяўчына</p>
<p><i>(бярэ з буфета дзве чаркі, паўквартоўку,</i></p>
<p><i>на каторую ўскладае на шыйку тры абаранкі</i></p>
<p><i>і падае гасцям)</i></p>
<p>Няхай жа добра вас падсмажа.</p>
<p> </p>
<p>Уваходзяць двое.</p>
<p> </p>
<p>1-ы</p>
<p>Што за пракляты сівер смажа,</p>
<p>Аж косці ў крук, як шчэпкі, верце!</p>
<p> </p>
<p>2-і</p>
<p>Як воўк авечак, бярэ ў лапы.</p>
<p>Садзяцца ля другога століка.</p>
<p> </p>
<p>1-ы</p>
<p>Што ж! Дайце нам таей сусветнай.</p>
<p>А толькі добра там адмерце.</p>
<p> </p>
<p>2-і</p>
<p>Каб аж Люцыпар у праметнай</p>
<p>Развесіў, дзіўлячыся, ляпу.</p>
<p> </p>
<p>2-я дзяўчына</p>
<p><i>(падаючы гарэлку, як 1-я)</i></p>
<p>І ў пекле лепшай не дастаці.</p>
<p> </p>
<p>Уваходзяць двое.</p>
<p> </p>
<p>1-ы</p>
<p>Гняце і давіць да зарэзу...</p>
<p>Душу у целе не стрымаці.</p>
<p> </p>
<p>2-і</p>
<p>Не акуе так і жалеза.</p>
<p> </p>
<p>Садзяцца ля трэцяга століка.</p>
<p> </p>
<p>1-ы</p>
<p>Няхай жа, ваша, там удружа,—</p>
<p>Шынкар хай толькі знае дзела.</p>
<p> </p>
<p>2-і</p>
<p>Каб аж трашчэлі усе путы,</p>
<p>Каб аж сама сталь затрашчэла.</p>
<p> </p>
<p>3-я дзяўчына</p>
<p><i>(падаючы таксама, як 1-я)</i></p>
<p>Не знаю што — а трашчэць будзе.</p>
<p> </p>
<p>Уваходзяць двое.</p>
<p> </p>
<p>1-ы</p>
<p>Прост лёдам кроў сцялася ў жылах,</p>
<p>Зледавацелі цэглай грудзі.</p>
<p> </p>
<p>2-і</p>
<p>Пячэ, як жаб агнём на вілах.</p>
<p> </p>
<p>Садзяцца ля чацвёртага століка.</p>
<p> </p>
<p>1-ы</p>
<p>Падай там нам! А каб хапіла,</p>
<p>Аж сівер каб не змог, як трутняў.</p>
<p> </p>
<p>2-і</p>
<p>Каб так нутро ўсё растапіла,</p>
<p>Як топяць шкло у печы гутняй.</p>
<p> </p>
<p>4-я дзяўчына</p>
<p><i>(падаючы, як і 1-я)</i></p>
<p>Хоць пад свой дом з такім падпалам.</p>
<p> </p>
<p>Уваходзяць двое.</p>
<p> </p>
<p>1-ы</p>
<p>Абвіўся гадзінай халоднай,</p>
<p>Упіўся ў шыю, як жыгалам.</p>
<p> </p>
<p>2-і</p>
<p>Як ястраб птушку рве галодны.</p>
<p> </p>
<p>Садзяцца за пяты столік.</p>
<p> </p>
<p>1-ы</p>
<p>Гэй, гэй! жывей на стол прынаду —</p>
<p>Зальём атрутаю атруту.</p>
<p> </p>
<p>2-і</p>
<p>А каб мацней была ад яду,—</p>
<p>Як смерць сама — так звіўнай, крутай.</p>
<p> </p>
<p>1-я дзяўчына</p>
<p><i>(стаўляючы гарэлку)</i></p>
<p>Кагось ці штось, але атруціць.</p>
<p> </p>
<p>Уваходзяць двое.</p>
<p> </p>
<p>1-ы</p>
<p>Як перуном страляе ў сцены,</p>
<p>Кладзе нябожчыкаў ў бяспуцці.</p>
<p> </p>
<p>2-і</p>
<p>Людзей з’ядае, як конь сена.</p>
<p> </p>
<p>Садзяцца за шосты столік.</p>
<p> </p>
<p>1-ы</p>
<p>Таей, што льецца зменнай хваляй,</p>
<p>Ў шалёным высвенцанай зеллі.</p>
<p> </p>
<p>2-і</p>
<p>Каб аж нябожчыкі ўставалі,</p>
<p>Каб аж крыжы з магіл запелі.</p>
<p> </p>
<p>2-я дзяўчына</p>
<p><i>(падаючы гарэлку)</i></p>
<p>Хтось запяе, хоць мо не ўстане.</p>
<p> </p>
<p>Уваходзіць Сам — адзін.</p>
<p> </p>
<p>Сам</p>
<p>На небе сонца зледаваціў,</p>
<p>Імглою зоры ўсе загаціў,</p>
<p>Зямлю патрэскаў на кургане.</p>
<p><i>(Садзіцца за сёмы столік.)</i></p>
<p>Не будзьце ж толькі скупы ў мерцы,—</p>
<p>А крэпкай так, як кроў жывая;</p>
<p> </p>
<p>Каб так паліла ў цэлым сэрцы,</p>
<p>Як хата родная палае.</p>
<p> </p>
<p>3-я дзяўчына</p>
<p><i>(падаючы гарэлку)</i></p>
<p>Крапчэй, як вар слязы сірочай,</p>
<p>А вагнісцей, як крыўды вочы.</p>
<p> </p>
<p>У шынку ўсільваецца гоман; дзяўчаты ўвіваюцца, падаючы гасцям то гарэлку, то піва.</p>
<p> </p>
<p>Пры 1-м століку</p>
<p> </p>
<p>1-ы</p>
<p><i>(да 2-га)</i></p>
<p>Пі! Што глядзіш, як бы нясмела?</p>
<p>Пі, каб аж сэрца скрыгатала!</p>
<p>Каб аж душа, як дым, курэла</p>
<p>І дымам вочы засцілала.</p>
<p> </p>
<p>2-і</p>
<p><i>(падымаючы з1-м чаркі)</i></p>
<p>За згубу лепшай, светлай долі,</p>
<p>За працвітанне чорных хвіляў,</p>
<p>За тых усіх, што мяне гналі,</p>
<p>Пакуль аж тут не утапілі!</p>
<p> </p>
<p>Пры 2-м століку</p>
<p> </p>
<p>1-ы</p>
<p><i>(да 2-га)</i></p>
<p>Сам галавы сваёй не вешай:</p>
<p>Табе яе другі павесе...</p>
<p>Пі, каб аж процьму ўсю усцешыў</p>
<p>І ў гэтай сам струпеў пацесе.</p>
<p> </p>
<p>2-і</p>
<p><i>(падымаючы чарку)</i></p>
<p>За тыя плецены прылады,—</p>
<p>За тых, што точанаю сталяй</p>
<p>Былі ва ўсіх пуцях завадай,</p>
<p>Пакуль аж тут не прыкавалі!</p>
<p> </p>
<p>Пры 3-м століку</p>
<p> </p>
<p>1-ы</p>
<p><i>(да 2-га)</i></p>
<p>Што гнеш свой карк, як вол у плузе,</p>
<p>Зямлю капаючы нарогам?</p>
<p>Пі, як канюх расу на лузе,—</p>
<p>Ярмо ты знойдзеш за парогам.</p>
<p> </p>
<p>2-і</p>
<p><i>(беручы чарку)</i></p>
<p>За тыя пухавы пасцелі,</p>
<p>За торпы, стогі аж пад неба,—</p>
<p>За тых усіх, што хлеб мой елі,</p>
<p>Пакуль мне тут не далі хлеба!</p>
<p> </p>
<p>Пры 4-м століку</p>
<p> </p>
<p>1-ы</p>
<p><i>(да 2-га)</i></p>
<p>Што круціш сумна галавою,</p>
<p>Як касцяломнаю машынай?</p>
<p>Пі, каб аж трэсла ўсім табою,</p>
<p>Як трасе вецер павуцінай.</p>
<p> </p>
<p>2-і</p>
<p><i>(падымаючы чарку)</i></p>
<p>За тую комінную сажу,</p>
<p>За свіст гудкоў, за дым крывавы,—</p>
<p>За тых усіх, хто мяне пражыў,</p>
<p>Пакуль гарэць тут не заставіў!</p>
<p> </p>
<p>Пры 5-м століку</p>
<p> </p>
<p>1-ы</p>
<p><i>(да 2-га)</i></p>
<p>Што сеў, як мокрая варона?</p>
<p>Пі, як кроў смокчуць з тваіх косцяў!</p>
<p>Заліся гараю шалёнай,</p>
<p>Каб аж тапелец пазайздросціў.</p>
<p> </p>
<p>2-і</p>
<p><i>(падымаючы чарку)</i></p>
<p>За тыя дзікія напасці,</p>
<p>За нашу брацкую нязгоду,</p>
<p>За тых, што след закрылі к шчасцю,</p>
<p>А паказалі сюды ходы!</p>
<p> </p>
<p>Пры 6-м століку</p>
<p> </p>
<p>1-ы</p>
<p><i>(да 2-га)</i></p>
<p>Не закладай рук, як бы ўсыпаў</p>
<p>У печ апошняе з аруда.</p>
<p>Пі, аж каб вылецелі скрыпы</p>
<p>З грудзей тваіх, як з кол па грудах.</p>
<p> </p>
<p>2-і</p>
<p><i>(беручы з першым чарку)</i></p>
<p>За тыя збэшчаныя сілы,</p>
<p>Што самі, чэзнучы ў пракляцці,</p>
<p>Усе з нас высмакталі жылы</p>
<p>І сюды звабілі смактаці!</p>
<p> </p>
<p>Уваходзяць тры дзяўчыны.</p>
<p> </p>
<p>1-я</p>
<p>Пусціў на вуліцу уперад.</p>
<p> </p>
<p>2-я</p>
<p>Людское ўсё здзёр, апаганіў.</p>
<p> </p>
<p>1-я</p>
<p>Цяпер сюды прэ, як у нерат.</p>
<p> </p>
<p>3-я</p>
<p>На славы, долі патаптанне.</p>
<p> </p>
<p>Разыходзяцца і прысядаюць к гасцям.</p>
<p> </p>
<p>1-я</p>
<p><i>(падсаджваючыся к Саму)</i></p>
<p>Ты што адзін так, небарака,</p>
<p>І чаркі, бачу, не чапаеш?</p>
<p>Са мною выпі, як са ўсякай,</p>
<p>І думай, што з дачкой гуляеш.</p>
<p> </p>
<p>Сам</p>
<p><i>(падымаючы з дзяўчынай чарку)</i></p>
<p>За тых, хто родны край зніштожыў</p>
<p>І к цемрам вечным кладкі мосціць.</p>
<p>За тых...</p>
<p> </p>
<p>Шынкар</p>
<p><i>(перапыняючы Сама)</i></p>
<p>А што на свеце божым</p>
<p>Чутно цікавенькага, госці?</p>
<p> </p>
<p>Пры 1-м століку</p>
<p> </p>
<p>1-ы</p>
<p>Што ж? Народ грэецца, як можа:</p>
<p>Агонь раскладвае усюды.</p>
<p> </p>
<p>2-і</p>
<p>З кастры спляснеўшай і саломы...</p>
<p>І то ўсё грэюцца прыблуды.</p>
<p> </p>
<p>Пры 2-м століку</p>
<p> </p>
<p>1-ы</p>
<p>Масты старыя йдуць на зломы,</p>
<p>Старыя стаў паліць руіны.</p>
<p> </p>
<p>2-і</p>
<p>Не збудаваўшы сабе новых —</p>
<p>Мець будзе духу, як з націны.</p>
<p> </p>
<p>Пры 3-м століку</p>
<p> </p>
<p>1-ы</p>
<p>Ўжо тлеюць вогнішчы у ровах,</p>
<p>Пяройдуць скора і на горы.</p>
<p> </p>
<p>2-і</p>
<p>Пачаў падпал разводзіць знізу,</p>
<p>Каб сам прапасць лепш мог у норах.</p>
<p> </p>
<p>Пры 4-м століку</p>
<p> </p>
<p>1-ы</p>
<p>Стаў класці ўжо на вокны маты,</p>
<p>Ў куты кладзе абноскі рызаў.</p>
<p> </p>
<p>2-і</p>
<p>К вакнам прыладжывае латы,</p>
<p>А дзверы насцеж раскрывае.</p>
<p> </p>
<p>Пры 5-м століку</p>
<p>1-ы</p>
<p>А ўсё ж, і ў горадзе і то ўжо</p>
<p>Агонь на вуліцах палае.</p>
<p> </p>
<p>2-і</p>
<p>І гінуць самі ў ім, як смоўжы,</p>
<p>Нагой сляпою растаптаны.</p>
<p> </p>
<p>Пры 6-м століку</p>
<p>1-ы</p>
<p>Але ахвота змагаць сцюжу</p>
<p>Усіх з пасцелі прэ ад рана.</p>
<p> </p>
<p>2-і</p>
<p>Ахвотай і надзеяй дужы,</p>
<p>На дзеле ж слабшыя ад мухаў.</p>
<p> </p>
<p>Сам</p>
<p>Яшчэ бізун замала хухаў,</p>
<p>Замала пёк рабоў пакорных;</p>
<p>А ў думах выхаваны зморных,</p>
<p>Не знаюць, дзе пячэ, дзе студзіць.</p>
<p> </p>
<p>Мнішка</p>
<p><i>(увайшла з двара і,</i></p>
<p><i>адбіўшы паклон у бок абраза,</i></p>
<p><i>абходзіць столікі)</i></p>
<p>На манастыр і на храм божы...</p>
<p> </p>
<p>З 1-га століка</p>
<p>З-пад храмаў лепш ідзі у людзі</p>
<p>Палоці грады, жаці збожжа.</p>
<p> </p>
<p>З 2-га століка</p>
<p>Лепш лён ідзі часаць і прасці,</p>
<p>Для голых шый лепш кашулёны.</p>
<p> </p>
<p>З 3-г а століка</p>
<p>Нясла ж ты помач у няшчасці</p>
<p>Ў свае радзімыя староны?</p>
<p> </p>
<p>З 4-г а століка</p>
<p>У муры чымся зашывацца,</p>
<p>Iдзі лепш к працы на прасторы.</p>
<p> </p>
<p>З 5-г а століка</p>
<p>Не мур павінен храмам звацца,</p>
<p>А цэлы свет — зямелька, зоры.</p>
<p> </p>
<p>З 6-г а століка</p>
<p>Дзяцей ідзі лепш гадаваці,</p>
<p>На бітву будучую сілы.</p>
<p> </p>
<p>Сам</p>
<p>Йдзі сонца ўсходу выглядаці</p>
<p>Над сваіх прадзедаў магілай.</p>
<p> </p>
<p>Уваходзіць фокуснік;</p>
<p>мнішка з нічым выходзіць.</p>
<p> </p>
<p>Фокуснік</p>
<p><i>(дастаючы з-пад палы паперыну,</i></p>
<p><i>зложаную гармонікам,</i></p>
<p><i>і кланяючыся гасцям)</i></p>
<p>З вашай ласкі, сызвалення</p>
<p>Даць хачу вам прадстаўленне,</p>
<p>Каб вас лепш ахвота брала,</p>
<p>Лепш шынкоўня таргавала.</p>
<p><i>(Паказваючы.)</i></p>
<p>Вось кусочак вам паперы —</p>
<p>І не белы, і не шэры —</p>
<p>Ў сабе мае моц такую,—</p>
<p>Што захочаце, збудую.</p>
<p> </p>
<p>Перш, во хата, як ёсць, хата,</p>
<p>Каля хаты — плот, як крата;</p>
<p> </p>
<p>Мужычок сядзіць у хаце</p>
<p>І пляце сабе сам лапці.</p>
<p> </p>
<p>А вось хорам, як ёсць, дворны —</p>
<p>Пабяляны і прасторны;</p>
<p> </p>
<p>Хтось ля ганка стаў без шапкі</p>
<p>І цалуе пана ў лапкі.</p>
<p> </p>
<p>Гэта фабрыка ўжо будзе,—</p>
<p>Вось закураны ў ёй людзі;</p>
<p> </p>
<p>Ў неба з коміна дым валіць.</p>
<p>Як бы душ там гатавалі.</p>
<p> </p>
<p>Во — шынкоўня, як і наша,</p>
<p>Так галубіць, як і страша;</p>
<p> </p>
<p>Шынкарочак за буфетам:</p>
<p>Рад гасцям зімой і летам.</p>
<p> </p>
<p>Суд — будынак, значыць, гэты,—</p>
<p>Кругом вострыя штахеты:</p>
<p> </p>
<p>Засядаюць у ім суддзі —</p>
<p>Брушкі тоўсты, ў бляхах грудзі.</p>
<p> </p>
<p>А во! гэты мур цагляны</p>
<p>Нашым братам збудаваны:</p>
<p> </p>
<p>Ў вокнах краты, тоўсты сцены...</p>
<p>Ну,— астрог — наш хлеб штодзенны.</p>
<p> </p>
<p>Тут сібірскія абшары:</p>
<p>Поле пусткай, неба — ў хмарах;</p>
<p> </p>
<p>Сцюжа, лес сапуць пакутай,</p>
<p>Як бы звоны вечных путаў.</p>
<p> </p>
<p>Тутка — могілкі шарамі</p>
<p>Між лазовымі кустамі,</p>
<p> </p>
<p>Толькі крыжа штось не відна...</p>
<p>Знаць, яму тут стала стыдна.</p>
<p> </p>
<p>А вось сельская зноў хата.</p>
<p>Каля хаты плот, як крата;</p>
<p> </p>
<p>Мужычок сядзіць у хаце</p>
<p>І пляце сабе сам лапці.</p>
<p> </p>
<p>Далей — тое ўсё, як казка...</p>
<p>А за працу мне што ласка:</p>
<p> </p>
<p>З гурту — нітачка, другая,</p>
<p>А ўжо голы пятлю мае.</p>
<p> </p>
<p><i>(Абыходзячы гасцей з шапкай.)</i></p>
<p> </p>
<p>Будаваў без інжынера,</p>
<p>Без людзей і без сякеры.</p>
<p> </p>
<p>Колькі галасоў</p>
<p><i>(кідаючы медзякі ў шапку,</i></p>
<p><i>пасля чаго фокуснік выходзіць з шынкоўні)</i></p>
<p>Што ж? нядрэнныя паперы.</p>
<p> </p>
<p>Па выхадзе фокусніка Сам пачынае нехаця званіць пальцамі па ліры. Усе звяртаюць на яго ўвагу.</p>
<p> </p>
<p>Колькі галасоў</p>
<p>А, лірнік! Што там шэпчаш звонам?!</p>
<p>Грымні, каб чутна ўсім было нам.</p>
<p> </p>
<p>Сам</p>
<p><i>(кладучы ліру на каленях)</i></p>
<p>Канечна, мае голас ліра,</p>
<p>Бы толькі слухалі вы шчыра.</p>
<p><i>(Грае, манатонна напяваючы.)</i></p>
<p> </p>
<p>Ходзіць сцежкай-пуцявінай</p>
<p>Ад хаціны да хаціны</p>
<p> </p>
<p>Лірнік з лірай звонкаструннай,</p>
<p>Паглядаючы ў свет сумна.</p>
<p> </p>
<p>Сонца потам палівае,</p>
<p>Ноч жудою спавівае,</p>
<p> </p>
<p>Вецер світку рве і шчыпле,</p>
<p>Снег у вочы смоллю сыпле.</p>
<p> </p>
<p>Сыпле ў вочы, як пасеі,</p>
<p>Бараду яго развеяў</p>
<p> </p>
<p>На старонкі на абедзве —</p>
<p>Ён пляцецца ледзьве-ледзьве.</p>
<p> </p>
<p>Плечы горб гняце пахіла,</p>
<p>Грудзі ўпалі, як магіла,</p>
<p> </p>
<p>Чуць-чуць ходзяць ходам ногі</p>
<p>На дарогу, то з дарогі.</p>
<p> </p>
<p>Ёмка ўжо трасуцца рукі:</p>
<p>Многа мелі, знаць, дакукі;</p>
<p> </p>
<p>Толькі голас знае дзела —</p>
<p>Дабываюць грудзі смела.</p>
<p> </p>
<p>Чуць ідзе, а звоніць з лірай</p>
<p>На старонкі на чатыры</p>
<p> </p>
<p>І старой, і новай песняй</p>
<p>Так магуча, так балесне.</p>
<p> </p>
<p>А калі ж к нам змілаванне</p>
<p>З дальняй далі прыйдзе, гляне?</p>
<p> </p>
<p>Лад-парадак пазаводзіць,</p>
<p>Думкі песняй асалодзіць?</p>
<p> </p>
<p>А калі ж к нам рыцар важны</p>
<p>Прыплыве Дунаем з княжнай?</p>
<p> </p>
<p>Нас падыме, заахвоціць</p>
<p>К лепшай славе і рабоце?</p>
<p> </p>
<p>А калі ж к нам прыйдуць весці,</p>
<p>Што пара усім засесці</p>
<p> </p>
<p>На пачэсным на пасадзе</p>
<p>Ў роднай долі, ў роднай радзе?</p>
<p> </p>
<p>А калі ж мы загуляем</p>
<p>За вялікім караваем,</p>
<p> </p>
<p>Закалышамся каронай</p>
<p>Ля дубровы ля зялёнай?</p>
<p> </p>
<p>А калі ж наклеплем косы</p>
<p>На чырвоныя на росы,</p>
<p> </p>
<p>Што палеткі сушаць нашы,—</p>
<p>Хлеб людзям, а коням пашу?</p>
<p> </p>
<p>А калі ж пясняр вялікі</p>
<p>Нашай песняй пусціць клікі</p>
<p> </p>
<p>І гарой, і даліною,</p>
<p>Дрогне небам і зямлёю?</p>
<p> </p>
<p>А калі ўсё гэта будзе?</p>
<p>Дзе схавана, дзе марудзіць?</p>
<p> </p>
<p>Ходам ходзіць — не прыходзіць,</p>
<p>А, здаецца, клічам годзіць...</p>
<p> </p>
<p>Клічам каняй на пагоду</p>
<p>Ад усходу да заходу,</p>
<p> </p>
<p>Молім, сеем рэчкай слёзы</p>
<p>Ад марозаў да марозаў;</p>
<p> </p>
<p>I нічога, а ўсё толькі</p>
<p>Паганяюць больку болькі,</p>
<p> </p>
<p>Са старонкі левай, беднай</p>
<p>Маладзік страчаем бледны.</p>
<p> </p>
<p>Ждуць пасеву горы, долы,</p>
<p>Нашы нівы, нашы сёлы,</p>
<p> </p>
<p>Няма ж месца ад залома</p>
<p>Ані ў полі, ані дома,</p>
<p> </p>
<p>Пакрывіла сцюжа хаты,</p>
<p>Пазмятала стрэхі з латаў —</p>
<p> </p>
<p>Пазмятала, не спытала,</p>
<p>Ў чыстым полі пахавала.</p>
<p> </p>
<p>З-пад глухога неба хмары</p>
<p>Кветкі губяць на папары,</p>
<p> </p>
<p>Бор хістаюць векавечны,</p>
<p>Дуб кладуць далоў няўсечны.</p>
<p> </p>
<p>Ўсё палошчуць і дрыгочуць;</p>
<p>Хоць бы йшлі ўжо — йсці не хочуць.</p>
<p> </p>
<p>Хто прагоніць, хто ўбароне,</p>
<p>Крыжам ляжа на загоне?</p>
<p> </p>
<p>За гарамі, за даламі</p>
<p>Дрэмле сонца наша з намі;</p>
<p> </p>
<p>Ночка ходзіць, не адходзіць</p>
<p>І сляпой савой заводзіць.</p>
<p> </p>
<p>Ад далёкіх, блізкіх ветраў</p>
<p>На жывых напала нетра,</p>
<p> </p>
<p>На забранай сенажаці</p>
<p>Стогнуць дзеці, плача маці.</p>
<p> </p>
<p>Ані знаку агняцветаў,</p>
<p>Праўды-маткі не шлюць свету</p>
<p> </p>
<p>Жыватворнаю крыніцай</p>
<p>Ад граніцы да граніцы.</p>
<p> </p>
<p>Лірнік Лазар ходзіць, плача,</p>
<p>І ніхто яго не бача.</p>
<p> </p>
<p>Не прыходзіць змілаванне</p>
<p>З важнай весцю ў добрым стане.</p>
<p> </p>
<p>Усе мімавольна паўтараюць апошнія дзве звароткі пад такт песні Сама. Пачынаецца напяванне без слоў, каторае паволі ўсільваецца ў нейкую жудка-сумную, прыдаўленую мелодыю, становіцца штораз ясней я чутнымі выразна словамі. Маўчыць толькі шынкар.</p>
<p> </p>
<p>...Вырвалі шчасце, вырвалі вочы,</p>
<p>Думы паганяць няславай;</p>
<p>Сцежкі заслалі цемраю ночы,</p>
<p>Рыюць у процьму канавы.</p>
<p> </p>
<p>Тутка мы п’яны, ах, п’яны</p>
<p>Вечным пракляццем сваім:</p>
<p>Гоячы вечныя раны,</p>
<p>Новыя раны тварым.</p>
<p> </p>
<h4><a id="chapter6"></a>*</h4>
<p>Вышай ці ніжай — цемра-пацёмкі:</p>
<p>Ўсходу паходні не знаці.</p>
<p>Продкі — ў магіле, ў путах — патомкі,</p>
<p>З намі, прад намі — бясхацце.</p>
<p> </p>
<p>Тут п’яны мы, як сляпыя,</p>
<p>Слёзы з атрутаю п’ём,</p>
<p>Помнячы петлі старыя,</p>
<p>Новыя путы куём.</p>
<p> </p>
<h4><a id="chapter7"></a>*</h4>
<p>Рукі ў аковах, душы ў балоце,</p>
<p>Зверства спраўляе каляды;</p>
<p>Свіст гругановы целам калоце,</p>
<p>Гадзіны сыкаюць здрадай...</p>
<p> </p>
<p>Тутка мы п’ём, не марудзім,</p>
<p>Вечнай адданы кляцьбе:</p>
<p>Даўніх праступкаў забудзем,</p>
<p>К новым пад’юдзім сябе.</p>
<p> </p>
<h4><a id="chapter8"></a>*</h4>
<p>Хто лепш ярмом нас здавіць, прыцісне —</p>
<p>Б’ём таму ніжай паклоны,</p>
<p>І ненавідзім так бескарысне,</p>
<p>Як бескарысны усе нашы плёны.</p>
<p> </p>
<p>Тутка мы п’яны, ах, п’яны...</p>
<p>Як сэрца ядам змяі.</p>
<p>Тут, там нам праўда не знана —</p>
<p>Хто мы: звярмі ці людзьмі?</p>
<p> </p>
<p>Уваходзіць малады стражнік; шынкар паказвае яму месца пры 8-м, апошнім століку каля самага буфета. Песня зноў пераходзіць у нямы — без слоў — гул. Скора за стражнікам уваходзяць два музыкі — адзін са скрыпкай, другі з гармонікам; як увайшлі, усе перасталі пець.</p>
<p> </p>
<p>Колькі гасцей</p>
<p><i>(разам)</i></p>
<p>Ціха! ўжо прыйшлі музыкі.</p>
<p> </p>
<p>Музыкі садзяцца па левай старане ля дзвярэй і зводзяць скрыпку з гармонікам.</p>
<p> </p>
<p>З 1-га століка</p>
<p>Як добра, што шынкар паклікаў...</p>
<p>Зайграйце, толькі ж не фальшыва —</p>
<p>Як суддзі, купленыя меддзю.</p>
<p> </p>
<p>З 2-г а століка</p>
<p>Няхай маланкай смык паедзе,</p>
<p>А так свістуча, так ігрыва,</p>
<p>Як куля, пушчаная ў птушку.</p>
<p> </p>
<p>З 3-г а століка</p>
<p>Як аплявухі, рэжце звонам;</p>
<p>Гудзі гармошкай, як кадушкай,</p>
<p>Як бізуном гудзе аконам.</p>
<p> </p>
<p>З 4-г а століка</p>
<p>Скрыпніце й скрыпкай, і гармошкай,</p>
<p>А так піскуча, так прымерне,</p>
<p>Як тыя ў фабрыках шасцерні.</p>
<p> </p>
<p>З 5-г а століка</p>
<p>Звініце, йграйце п’яна-звонка,</p>
<p>Як шклянкі гэтыя і пляшкі,</p>
<p>Каб аж забегалі мурашкі.</p>
<p> </p>
<p>З 6-г а століка</p>
<p>Звініце, як ноч гэта звоніць,—</p>
<p>Як на змазоленай далоні</p>
<p>Звініць апошняя капейка.</p>
<p> </p>
<p>Сам</p>
<p>Я чуў шмат лет таму жалейку...</p>
<p> </p>
<p>Музыкі, глушачы далейшыя словы Сама, пачынаюць іграць «Ой-ра, ой-ра»; некаторыя з гасцей выкручваюць п’яна ў такт ігры за столікамі нагамі. Усе гамоняць і ў нос падпяваюць музыкам.</p>
<p> </p>
<p>Сам</p>
<p><i>(як музыкі перарвалі ігру)</i></p>
<p>А каб цяпер — «Волны Дунаю»...</p>
<p>Дунай я часта ўспамінаю.</p>
<p> </p>
<p>Іграюць «Волны Дуная»; усе ім падцягваюць; пасля — як падніманыя з месца невядомай сілай — пачынаюць у пары з дзяўчынай круціцца; выгляд кожная пара мае ненатуральны — паўдзікі, пануры, рэшта — па адным пры кожным століку — сядзяць і глуха падпяваюць музыкам. Сам такжа круціцца; стражнік сядзіць. Па колькі мінутах адчыняюцца ў шынку дзверы і два мужчыны ўцягваюць замёрзшую скасцянеўшую кабету; усе, не дагледзеўшы гэтага, час нейкі яшчэ круцяцца.</p>
<p> </p>
<p>Шынкар</p>
<p><i>(такжа не заўважыўшы спачатку)</i></p>
<p>Што гэта? Што? Святы Бог з вамі!</p>
<p>Скуль вы з такою падарожнай?</p>
<p> </p>
<p>1-ы мужчына</p>
<p><i>(музыка і гульня ціхне)</i></p>
<p>Замерзла тутка пад вакнамі,</p>
<p>Яшчэ к жыццю вярнуці можна.</p>
<p> </p>
<p>2-і мужчына</p>
<p>Мы йшлі сюды шукаць начлегу —</p>
<p>Глядзім—ляжыць, як корч, кабета.</p>
<p> </p>
<p>Шынкар</p>
<p>Нясіце снегу! Жывей снегу!</p>
<p>Снег памагае ў разах гэтых.</p>
<p> </p>
<p>Нехта з гасцей</p>
<p>Так, як нябожчыку палонка.</p>
<p> </p>
<p>Усе абступаюцца каля замёрзшай і ўглядаюцца.</p>
<p> </p>
<p>Стражнік</p>
<p><i>(адскакваючы, як бы спужаўшыся)</i></p>
<p>Моя мамаша...</p>
<p> </p>
<p>Сам</p>
<p><i>(валячыся на калені над замёрзшай)</i></p>
<p>Мая жонка...</p>
<p> </p>
<p>Заслона</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>