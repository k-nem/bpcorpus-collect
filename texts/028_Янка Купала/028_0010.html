<div class="container">
<div class="book-utils">
<div id="qrcode"></div>
<a href="/Janka_Kupala/Bandarouna_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 24.06.1913 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1913 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Бандароўна -->
<h2><a href="http://knihi.com/Janka_Kupala/">Янка Купала</a></h2>
<h2>Бандароўна</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
  <a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">IX</a><br/>
<a href="#chapter10">X</a><br/>
<a href="#chapter11">XI</a><br/>
<a href="#chapter12">XII</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>І</h3>
<p>Не віхор калыша лесам,</p>
<p>Не ваўкі заводзяць,</p>
<p>Не разбойнікі талпою</p>
<p>За дабычай ходзяць.</p>
<p> </p>
<p>На Ўкраіне пан Патоцкі,</p>
<p>Пан з Канёва родам,</p>
<p>З сваёй хеўрай гаспадарыць</p>
<p>Над бедным народам.</p>
<p> </p>
<p>Дзе заедзе, банкятуе</p>
<p>Сам ён, яго варта;</p>
<p>Ні старому, ні малому</p>
<p>Не спускае жартаў.</p>
<p> </p>
<p>Калі ж дзе ўпадзе у вока</p>
<p>Хараство дзявоча,—</p>
<p>Абняславіць, абнячэсціць,</p>
<p>Бацьку плюне ў вочы.</p>
<p> </p>
<p>Стогне змучана Украіна,</p>
<p>К небу шле пракляцце,</p>
<p>Ды Патоцкага збаўляе</p>
<p>Хеўра і багацце.</p>
<p> </p>
<p>Да сягоння жыве памяць</p>
<p>Аб злым гэтым дусе</p>
<p>На ўсёй чыста Украіне</p>
<p>І на Беларусі.</p>
<p> </p>
<p>Ў сёлах, як клялі дагэтуль,</p>
<p>Так і праклінаюць,</p>
<p>У палацах яго толькі</p>
<p>Міла ўспамінаюць.</p>
<p> </p>
<p>Аб прыгожай Бандароўне</p>
<p>І аб справах пана</p>
<p>Засталася у народзе</p>
<p>Песня здавен-даўна.</p>
<p> </p>
<h3><a id="chapter2"></a>ІІ</h3>
<p>Ў слаўным месце Берастэчку —</p>
<p>Слаўны Бандарэнка,</p>
<p>Ў яго дочка — Бандароўна,</p>
<p>Пашукаць — паненка.</p>
<p> </p>
<p>Хараства такога ў свеце</p>
<p>Не было, не будзе;</p>
<p>Аб ёй людзі гаварылі,</p>
<p>Як аб нейкім цудзе.</p>
<p> </p>
<p>Як маліны, яе губкі,</p>
<p>А твар, як лілея,</p>
<p>Як дзве зоркі, яе вочы,</p>
<p>Гляне—свет яснее.</p>
<p> </p>
<p>З плеч сплываюць яе косы,</p>
<p>Як бы сонца косы,</p>
<p>І іскрацца, як на сонцы</p>
<p>Брыльянцісты росы.</p>
<p> </p>
<p>Рост высокі, стан павабны,</p>
<p>Ўся, як цень, павеўна,</p>
<p>Як ідзе яна, бывала,—</p>
<p>Набок каралеўна!</p>
<p> </p>
<p>А сягоння ж выглядае</p>
<p>Лепей, як заўсёды,—</p>
<p>У карчомцы з казакамі</p>
<p>Цешыцца з свабоды.</p>
<p> </p>
<p>У гульні сама рэй водзіць,</p>
<p>Весела міргае,</p>
<p>Задзіўляе усіх чыста,</p>
<p>Як зара якая.</p>
<p> </p>
<p>Ой, гуляй жа, Бандароўна,</p>
<p>З вечара да ранку!</p>
<p>Цябе вораг ужо сочыць,</p>
<p>Сочыць на каханку.</p>
<p> </p>
<h4><a id="chapter3"></a>ІІІ</h4>
<p>К таму часу ў Берастэчка</p>
<p>К дружыне казачай</p>
<p>Прыблукаўся пан Патоцкі</p>
<p>З хеўраю лядачай.</p>
<p> </p>
<p>Як пачуў ён у карчомцы</p>
<p>Зычную забаву,</p>
<p>Туды йдзе сваю бясчэсну</p>
<p>Паказаці славу.</p>
<p> </p>
<p>Банкятуе з казакамі,</p>
<p>Мёд, віно п’е квартай,</p>
<p>К маладзіцам і дзяўчатам</p>
<p>Лезе смоллю ў жарты.</p>
<p> </p>
<p>А найгорай к Бандароўне</p>
<p>Ён прыстаў абрыдна;</p>
<p>Цалаваць, абняці хоча,</p>
<p>Ажно глянуць стыдна.</p>
<p> </p>
<p>Асцярожна, пан Канеўскі!</p>
<p>Будзе ліха, будзе,</p>
<p>Не забудзься, што сумленне</p>
<p>Ёсць і ў простым людзе!</p>
<p> </p>
<p>Не папусціць ў крыўду славу,</p>
<p>Славу ды свабоду,</p>
<p>Хоць і дуж ты, і багаты,</p>
<p>Ды панскага роду.</p>
<p> </p>
<p>Ох, патрапіць народ часам</p>
<p>За сябе ўступіцца,—</p>
<p>Зруйнаваць палацы вашы,</p>
<p>Вашай кроўю ўпіцца...</p>
<p> </p>
<p>Лезе пан да Бандароўны,</p>
<p>Ўвесь гарыць, бы ў жары;</p>
<p>Тая, жартаў не пазнаўшы,</p>
<p>З’ехала па твары.</p>
<p> </p>
<h3><a id="chapter4"></a>IV</h3>
<p>Жудка, жудка дым пажарны</p>
<p>Бухае уночы,</p>
<p>А жудчэй яшчэ у пана</p>
<p>Задымелі вочы.</p>
<p> </p>
<p>Выгражае кулакамі</p>
<p>Ўсёй казачай брацці:</p>
<p>— Ўсе адказ дасцё мне зараз —</p>
<p>Дочка, бацька, маці!</p>
<p> </p>
<p>— Асцярожна, ясны пане,</p>
<p>З грозьбамі сваімі! —</p>
<p>Забурчала старшына ўся,</p>
<p>А моладзь — за імі.</p>
<p> </p>
<p>Выбег з хаты пан Патоцкі</p>
<p>Зваць сваю дружыну,</p>
<p>А старэйшы людзі вучаць</p>
<p>Бедную дзяўчыну:</p>
<p> </p>
<p>— Уцякай жа за пагодай,</p>
<p>Донька маладая,</p>
<p>Покі дзень засвеціць ясны,</p>
<p>Покі сіл хапае!</p>
<p> </p>
<p>Пан з Канёва не даруе</p>
<p>Хараству тваёму,</p>
<p>Як не ўмее дараваці</p>
<p>Ён нідзе нікому.</p>
<p> </p>
<h3><a id="chapter5"></a>V</h3>
<p>Уцякала Бандароўна</p>
<p>Ў поле з цёплай хаты,</p>
<p>Абымала яе ночка,</p>
<p>А вецер крылаты</p>
<p> </p>
<p>Расплятаў ёй косы буйны,</p>
<p>Песціў белы грудзі;</p>
<p>Болей жалю меў над ёю,</p>
<p>Як якія людзі.</p>
<p> </p>
<p>Уцякала Бандароўна</p>
<p>Ды паміж платамі,</p>
<p>А за ёю тры гайдукі</p>
<p>З голымі шаблямі.</p>
<p> </p>
<p>Бегла поле і другое,</p>
<p>Ўзбегла і на трэцце,</p>
<p>Ды ўжо сілы не хапае</p>
<p>Далей так ляцеці.</p>
<p> </p>
<p>Ой, няшчасна Бандароўна,</p>
<p>Адпачні часіну,</p>
<p>Памаліся за сябе ты,</p>
<p>За сваю Ўкраіну!</p>
<p> </p>
<p>На сырой прыляж зямельцы,</p>
<p>Атулісь касою,</p>
<p>Няхай сэрцайка дзявоча</p>
<p>Прыйдзе да спакою.</p>
<p> </p>
<p>Думай думкі, што чыніці</p>
<p>У бядзе паганай,</p>
<p>Калі панскія служакі</p>
<p>Прывядуць да пана!</p>
<p> </p>
<p>Не прыйшлося спачываці</p>
<p>Доўга Бандароўне,—</p>
<p>Наляцела, адшукала</p>
<p>Дзікая пагоня.</p>
<p> </p>
<p>З дзікім смехам учапілісь</p>
<p>За косы і рукі,</p>
<p>Пацягнулі нешчасліву</p>
<p>На вялікі мукі.</p>
<p> </p>
<p>Ночка цёмная глядзела</p>
<p>Ды цямнейша стала,</p>
<p>Адна зорка мігацела —</p>
<p>І тая прапала.</p>
<p> </p>
<h3><a id="chapter6"></a>VI</h3>
<p>Хто галубку убароніць,</p>
<p>Ўсцеражэ ад згубы,</p>
<p>Як няўбачна пападзецца</p>
<p>Ў каршуновы дзюбы.</p>
<p> </p>
<p>Вырве сэрцайка няшчаснай,</p>
<p>Вып’е кроў чырвону,</p>
<p>Застануцца толькі косці</p>
<p>На зямліцы соннай.</p>
<p> </p>
<p>Застанецца памяць толькі</p>
<p>Ў стадзе галубіным,</p>
<p>Што ім выдзер хтось галубку</p>
<p>Крыважадным чынам...</p>
<p> </p>
<p>Прыцягнулі Бандароўну</p>
<p>К пану у святліцу,</p>
<p>Як праступніцу якую</p>
<p>Ці як чараўніцу.</p>
<p> </p>
<p>Ўбор дзявочы абарваны,</p>
<p>Зблытаныя косы,</p>
<p>Ў вочках толькі рдзяцца слёзы,</p>
<p>Як улетку росы.</p>
<p> </p>
<p>Ці то слёзы з крыўды страшнай,</p>
<p>Ці з бяссільнай злосці,</p>
<p>Што к чужынцу без пытання</p>
<p>Прывялі у госці.</p>
<p> </p>
<p>І стаіць яна прад панам,</p>
<p>Як калінка тая,</p>
<p>Што у лузе, над ракою</p>
<p>Вецер пахіляе.</p>
<p> </p>
<p>Сабірае у галоўцы</p>
<p>Думанькі дзявочы,</p>
<p>Глядзіць смела, ані моргне,</p>
<p>Ворагу у вочы.</p>
<p> </p>
<h3><a id="chapter7"></a>VII</h3>
<p>Пасадзіў пан Бандароўну</p>
<p>У куце на лаве,</p>
<p>Як бы тую маладую</p>
<p>У вясельнай славе.</p>
<p> </p>
<p>Застаўляе стол дубовы</p>
<p>Сытаю ядою,</p>
<p>Мёд, віно ў жбанах б’е пенай,</p>
<p>Як бы мора тое.</p>
<p> </p>
<p>Яшчэ мала: пан вяльможны</p>
<p>Клікае музыкаў,</p>
<p>Знаць, заход вялікі робіць</p>
<p>Ён к гульні вялікай.</p>
<p> </p>
<p>Не чакае Бандароўна</p>
<p>Тут сабе пацехі</p>
<p>І не верыць панскай ласцы</p>
<p>І ў панскія ўсмехі.</p>
<p> </p>
<p>Ручкі белы заламала,</p>
<p>Звесіла галоўку,</p>
<p>А тым часам пан Патоцкі</p>
<p>Выйшаў у бакоўку.</p>
<p> </p>
<p>І прыносіць ён стуль стрэльбу,</p>
<p>Куляй набівае,</p>
<p>Ў рукі ўзяў і Бандароўну</p>
<p>Голасна пытае:</p>
<p> </p>
<p>— Ну, што воліш сабе выбраць,</p>
<p>Пышная паненка:</p>
<p>Ці ў бяседзе засядаці</p>
<p>Вось пад гэтай сценкай</p>
<p> </p>
<p>І са мною піць, гуляці,</p>
<p>Ночкі каратаці?</p>
<p>Ці навекі косці парыць</p>
<p>У зямельцы-маці?</p>
<p> </p>
<h3><a id="chapter8"></a>VIII</h3>
<p>Затраслося помстай сэрца</p>
<p>У грудзі дзявочай,</p>
<p>Спахмурнелі чорны бровы,</p>
<p>Заіскрылісь вочы.</p>
<p> </p>
<p>— Не такую, ясны пане,</p>
<p>Бачыш прад сабою,</p>
<p>Што захоча чэсць і славу</p>
<p>Прадаваць з табою.</p>
<p> </p>
<p>Сваё золата, палацы</p>
<p>Застаўляй сабе ты,</p>
<p>Сам заморскае віно пі</p>
<p>І насі саеты.</p>
<p> </p>
<p>Пі, гуляй з сваёй раўнёю,</p>
<p>Покі ваша сіла,—</p>
<p>Бандароўне больш да твару —</p>
<p>Чымся ты — магіла.</p>
<p> </p>
<p>Не прадасць яна дзявоцтва,</p>
<p>Як ты, пан, сумленне;</p>
<p>Твае ўгрозы ёй не страшны,</p>
<p>Не страшна цярпенне.</p>
<p> </p>
<p>Перад панам тым з Канева</p>
<p>Смела дзеўка стала,</p>
<p>Смела гледзячы у вочы,</p>
<p>Смела адказала:</p>
<p> </p>
<p>— Дужы ты з сваім багаццем,</p>
<p>А я сілы большай,—</p>
<p>За мной праўда і народ мой,</p>
<p>За табой жа — грошы!</p>
<p> </p>
<p>Чым з табою піць, гуляці,</p>
<p>Ночкі каратаці,—</p>
<p>Лепш навекі косці парыць</p>
<p>У зямельцы-маці!</p>
<p> </p>
<h3><a id="chapter9"></a>IX</h3>
<p>Тут як стрэліў пан Канеўскі</p>
<p>Ў лева яе вуха,—</p>
<p>Стала наша Бандароўна</p>
<p>І нема, і глуха.</p>
<p> </p>
<p>Палілася кроў чырвона,</p>
<p>Сэрца абамлела,</p>
<p>Павалілась на зямельку,</p>
<p>Як бярозка бела.</p>
<p> </p>
<p>Парасплеценыя косы,</p>
<p>Як тыя галінкі,</p>
<p>Леглі пасмамі хваліста</p>
<p>Тут жа ля дзяўчынкі.</p>
<p> </p>
<p>Толькі з крыўдай аднальковай</p>
<p>Вочы пазіралі,</p>
<p>Як бы ўсіх пытаць хацелі:</p>
<p>За што пакаралі?</p>
<p> </p>
<p>Дый заглянулі, знаць, крэпка</p>
<p>Ў ворагава сэрца:</p>
<p>Пан Патоцкі ўжо не рад стаў</p>
<p>Сам сабе і дзеўцы.</p>
<p> </p>
<p>Праклінае сам самога</p>
<p>І такую ночку;</p>
<p>Кліча бацьку, кліча матку,</p>
<p>Каб забралі дочку.</p>
<p> </p>
<p>Як прыходзіў Бандарэнка,</p>
<p>А з ім — Бандарыха,</p>
<p>Галасілі над дачушкай,</p>
<p>Галасілі сціха.</p>
<p> </p>
<p>Ой, ламалі свае рукі</p>
<p>Стары са старою:</p>
<p>— Налажылась донька наша</p>
<p>За ўсіх галавою!</p>
<p> </p>
<h3><a id="chapter10"></a>X</h3>
<p>Забіралі бацька, маці</p>
<p>Родную дачушку,</p>
<p>Неслі ціха, асцярожна</p>
<p>Сваю мёртву служку.</p>
<p> </p>
<p>Дзе йшлі з ёю, кроў чырвона</p>
<p>Капала паволі</p>
<p>І блішчэла па ўсёй сцежцы,</p>
<p>Як раса на полі.</p>
<p> </p>
<p>Як прынеслі Бандароўну</p>
<p>Да святліцы новай,</p>
<p>Палажылі памаленьку</p>
<p>На лаве дубовай.</p>
<p> </p>
<p>Прыбіралі, як да шлюбу,</p>
<p>Ў белю і вэлёны,</p>
<p>Запляталі буйны косы</p>
<p>Ў каснікі чырвоны.</p>
<p> </p>
<p>Пазлацістыя на пальцы</p>
<p>Персцяні ўздзявалі,</p>
<p>У замшовы чаравічкі</p>
<p>Ножкі абувалі.</p>
<p> </p>
<p>З руты-мяты ёй вяночак</p>
<p>Вілі у дамоўку,</p>
<p>Як карону каралеўне,</p>
<p>Клалі на галоўку.</p>
<p> </p>
<p>Збілі з дошак габляваных</p>
<p>Белу дамавіну</p>
<p>І складалі ў ёй няшчасну</p>
<p>Забіту дзяўчыну.</p>
<p> </p>
<p>Спіць сном вечным Бандароўна</p>
<p>І болей не ўстане,</p>
<p>А над ёй пяюць старыя</p>
<p>«Вечна спачыванне».</p>
<p> </p>
<h3><a id="chapter11"></a>XI</h3>
<p>Неспакоен пан Патоцкі</p>
<p>У сваёй правіне,</p>
<p>Што ўчыніў такую крыўду</p>
<p>Ні пра што дзяўчыне;</p>
<p> </p>
<p>Хоча грэх свой чым загладзіць</p>
<p>І віны убавіць;</p>
<p>Бандароўну хоць па смерці</p>
<p>Думае праславіць.</p>
<p> </p>
<p>Ён спяшыць на баль хаўтурны,</p>
<p>Пыхай паганяны,</p>
<p>Шоўкам кажа абіваці</p>
<p>Гроб той дзераўляны;</p>
<p> </p>
<p>Шоўку, золата, атласу</p>
<p>Браці, колькі хваце,</p>
<p>Кутасамі залатымі</p>
<p>Труну абчапаці.</p>
<p> </p>
<p>Загадаў капаці яму,</p>
<p>Мураваці з мура,</p>
<p>Каб магілкі не размыла</p>
<p>Ні вада, ні бура.</p>
<p> </p>
<p>Загадаў слаць да магілак</p>
<p>Сцежку дыванамі</p>
<p>І пасыпаць дываночкі</p>
<p>Белымі цвятамі.</p>
<p> </p>
<p>Як панеслі Бандароўну</p>
<p>На вечна хаванне —</p>
<p>Загадаў іграць музыкам</p>
<p>Сумнае ігранне.</p>
<p> </p>
<p>Як спушчалі Бандароўну</p>
<p>На той свет вялікі,</p>
<p>То яшчэ сумней зайгралі</p>
<p>Панскія музыкі.</p>
<p> </p>
<h3><a id="chapter12"></a>XII</h3>
<p>Пахавалі Бандароўну</p>
<p>У вянку і ў белі,</p>
<p>Толькі думак украінцам</p>
<p>Пахаваць не ўмелі.</p>
<p> </p>
<p>Шмат цярпець народ умее,</p>
<p>Ўмее ж і памсціцца,</p>
<p>Як дадзене вельмі крыўда,</p>
<p>Як зло разгасціцца.</p>
<p> </p>
<p>Весць аб смерці Бандароўны</p>
<p>Скрозь пайшла, як мора,</p>
<p>Зашумела Украіна —</p>
<p>Гора панам, гора!</p>
<p> </p>
<p>Бандарэнка сходы кліча,</p>
<p>Ўсім аб крыўдзе кажа;</p>
<p>Войска сільнае збірае,</p>
<p>Роўна сіле ўражай.</p>
<p> </p>
<p>Задымелі у пажарах</p>
<p>Панскія сялібы,</p>
<p>Палілася кроў ракою</p>
<p>На лугі, на скібы.</p>
<p> </p>
<p>Дарма рэзь стрымаць казаччу</p>
<p>Войска шле Варшава,—</p>
<p>Шмат казацтва нацярпелась —</p>
<p>Бітва йдзе крывава.</p>
<p> </p>
<p>Колькі выцекла крыві йшчэ,</p>
<p>Не будзем казаці,</p>
<p>Бо крывёй сваёю роднай</p>
<p>Трэ было б пісаці.</p>
<p> </p>
<p>З долі ж горкай Бандароўны</p>
<p>І з таей часіны</p>
<p>Засталіся толькі казкі,</p>
<p>Песні ды ўспаміны.</p>
<p> </p>
<p>1913</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>