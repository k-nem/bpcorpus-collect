<div class="container">
<div class="book-utils">
<div id="qrcode"></div>
<a href="/Maryja_Kanapnickaja/Volny_najmit.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Марыя Канапніцкая -->
<!-- HEADER_FIELD CreationYear: [1935] -->
<!-- HEADER_FIELD FirstPublicationYear: 1934-1935; 1938-1939 -->
<!-- HEADER_FIELD LangOrig: pol -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вольны найміт -->
<!-- HEADER_FIELD Translation: Янка Купала -->
<h2><a href="http://knihi.com/Maryja_Kanapnickaja/">Марыя Канапніцкая</a></h2>
<h2>Вольны найміт</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З польскай — М. Канапніцкай</i></p>
<p> </p>
<p>Па вузкай сцежцы, ўздыхаючы цяжка,</p>
<p>Між грэчак, жыта — сяўбы рук мазольных</p>
<p>Бледны, апрануты рванай сярмяжкай,</p>
<p>Шоў найміт вольны.</p>
<p> </p>
<p>Год той быў цяжкі: улевай тапіла</p>
<p>Пасевы, руні — й даспець не даспелі;</p>
<p>Зямелька ў слёзах чуць-чуць урадзіла</p>
<p>Салому й зелле.</p>
<p> </p>
<p>З хаты, падаткамі труднымі змучан,</p>
<p>Выгнаны, там не пакінуў нікога...</p>
<p>Зямлі горсць толькі ўзяў у анучу</p>
<p>Й пайшоў дарогай.</p>
<p> </p>
<p>Капалі росы з зялёных бярозаў,</p>
<p>Жалейка граннем вітала бяздольных...</p>
<p>Стаў, палой світкі сівой абцёр слёзы</p>
<p>Ён — найміт вольны!</p>
<p> </p>
<p>Вольны, бо з путаў, ў якіх быў закуты</p>
<p>Родны загон, крывёй зліты чырвонай,—</p>
<p>Ўжо яго збавіла гэтай пакуты</p>
<p>Стацця закону.</p>
<p> </p>
<p>Вольны, бо ўжо не было каму надта</p>
<p>Сена падкінуць, папасвіць уночы;</p>
<p>Вольны, бо кінуць мог кут сваёй хаты,</p>
<p>Калі захоча.</p>
<p> </p>
<p>Вольны, бо ўжо ён не мае цяжару,</p>
<p>Хіба на плечах каса й торба з хлебам.</p>
<p>Сярмяга у латах ды вечная кара —</p>
<p>Боль, што жыць трэба.</p>
<p> </p>
<p>Вольны, яго бо апошні з сіротаў,</p>
<p>Што вясной спух з голаду, больш не дыша,</p>
<p>Стары сабака застаўся пад плотам</p>
<p>І вые ў цішы.</p>
<p> </p>
<p>Вольны! — бо можа йсці ці стаяць дрэвам,</p>
<p>Клясці скрыготам вячыстага болю;</p>
<p>Можа захлынуцца плачам ці спевам,</p>
<p>Даруе доля.</p>
<p> </p>
<p>Можа замерзнуць, як рэчка ад лёду,</p>
<p>Біць галавой аб сцежку, рваць грудзі,—</p>
<p>Ад сонца ўсходу да сонца заходу</p>
<p>Змены не будзе.</p>
<p> </p>
<p>Загон ўбогі для ўбогай той хаты,</p>
<p>Імшары, верас, луг, змыты расою,</p>
<p>І хоць не будзеш знаць цэлы год хлеба,</p>
<p>Ідзі з касою!</p>
<p> </p>
<p>Чаго ж стаіць ён? — то ж вольны, як вецер,</p>
<p>Хоча жыве хай, а хоча ўмірае;</p>
<p>Ці пойдзе ў працу, ці хопіцца смерці,</p>
<p>Ніхто не дбае.</p>
<p> </p>
<p>І хоць раздзёр бы сябе напалову,—</p>
<p>Не запытаюць аб долі мазольнай...</p>
<p>Хоць бы паў трупам, не скажуць ні слова...</p>
<p>Ён найміт вольны!</p>
<p> </p>
<p>[1935]</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>