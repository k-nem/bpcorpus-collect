<div class="container">
<div class="book-utils">
<div id="qrcode"></div>
<a href="/Janka_Kupala/U_synku.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1909 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: У шынку -->
<h2><a href="http://knihi.com/Janka_Kupala/">Янка Купала</a></h2>
<h2>У шынку</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Што заснуў там, шынкар? Гэй, сякі ты, такі!</p>
<p>На стол чаркі! П’юць, знай, нездарма бедакі.</p>
<p>Не нам долю сваю ўспамінаць-праклінаць,</p>
<p>Налівай, выпівай, каб не чуць і не знаць!</p>
<p> </p>
<p>Ты, музыка, настрой нам скрыпулю сваю,</p>
<p>Я пад звон гулкіх струн аджыву, запяю!</p>
<p>Толькі рэж — не жалей, агнісцей, весялей,—</p>
<p>Так ад самай душы, ад збалелых грудзей!</p>
<p> </p>
<p>Сірата я сягоння — дзе гляну — вазьму.</p>
<p>Калісь бацьку я меў, пакой вечны яму;</p>
<p>Цягавіт быў, не раз недаспаў, недаеў,</p>
<p>Жаль старога — не ў час ён душой загавеў...</p>
<p> </p>
<p>Дзе за вёскай пуціны ідуць накрыж дзве,</p>
<p>Там гурбок ты убачыш у цёмнай траве;</p>
<p>Там бярозка, пасаджана мною, шуміць,</p>
<p>Салавейка вясной там спяваці ляціць...</p>
<p> </p>
<p>...Свой напеў галасіла прадвесне людзям,</p>
<p>Крутавата на вёсцы прыходзілась нам:</p>
<p>Тым няхват хлеба, корму,— падаткі другім</p>
<p>І той сон і спакой аднімалі зусім.</p>
<p> </p>
<p>І стары мой у гэтым ані не адстаў:</p>
<p>Ледзь хадзіў, уздыхаў, штось пад нос барматаў.</p>
<p>Што рабіць? Есць Красулька — жывёлка адна,</p>
<p>Трэба ў горад, на торг,— няма рады, бяда!</p>
<p> </p>
<p>Слязіну-гарчыню абмахнуў рукавом,</p>
<p>За вяроўку, за цёлку ды марш пехатом.</p>
<p>Толькі робіцца цёмна ў вачах бедаку:</p>
<p>І чаму ж так ўсё не ручыць мужыку?</p>
<p> </p>
<p>Вось і горад. Красульку таргуюць,— прадаў,</p>
<p>Барыш лоўкі папіў, грошы добра схаваў,</p>
<p>Машыруе дамоў, падпявае з нуды,—</p>
<p>Хоць на час адкупіцца ёсць чым ад бяды.</p>
<p> </p>
<p>Многа звера у пушчы ў цёмнай снуе,</p>
<p>Болей злыдняў між намі ё, людзі мае!</p>
<p>Многа сцежак-дарожак ля нас лягло тут,</p>
<p>Толькі з іх мужыку — адны мукі і блуд...</p>
<p> </p>
<p>Ужо ладна за горад стары адышоў,</p>
<p>Тут за пазуху зірк: што схаваў — не знайшоў!</p>
<p>Ні кароўкі, ні грошы няма ўжо, няма...</p>
<p>Не бяда: дзяга ёсць, ёсць пацеха адна!</p>
<p> </p>
<p>Мы з дарогі чакаем — і маці, і я;</p>
<p>Дзень, другі не відаць, ажно трэцяга дня</p>
<p>Слых пайшоў па сяле, што ў лясочку пятлёй</p>
<p>Хтось закончыў жыццё — гэта быў... гэта мой...</p>
<p> </p>
<p>Гэй, што спіш там, шынкар? Гэй, сякі ты, такі!</p>
<p>Болей водкі! П’юць, знай, нездарма бедакі!</p>
<p>Не нам долю сваю ўспамінаць-праклінаць,</p>
<p>Налівай, выпівай, каб не чуць і не знаць!..</p>
<p> </p>
<p>1909</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>