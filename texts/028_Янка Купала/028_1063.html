<div class="container">
<div class="book-utils">
<div id="qrcode"></div>
<a href="/Taras_Saucenka/Tapola.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1936 -->
<!-- HEADER_FIELD FirstPublicationYear: 1913; 1924; 1927; 1930; 1932-1933; 1936-1939 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1999 -->
<!-- HEADER_FIELD StyleGenre: мастацкі/балада,мастацкі/паэма -->
<!-- HEADER_FIELD Title: Таполя -->
<!-- HEADER_FIELD Translation: Янка Купала -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Таполя</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З украінскай — Т. Шаўчэнкі</i></p>
<p> </p>
<p>Па дуброве вецер вее,</p>
<p>Гуляе па полі;</p>
<p>Ля дарогі аж да долу</p>
<p>Згінае таполю.</p>
<p>Стан высокі, ліст шырокі</p>
<p>Марна зелянее;</p>
<p>Кругом поле, нібы мора,</p>
<p>Шырака сінее.</p>
<p>Чумак ідзе, азірнецца,</p>
<p>Дый галаву схіліць;</p>
<p>Чабан раніцай з жалейкай</p>
<p>Сядзе на магіле,</p>
<p>Азірнецца — сэрца ные:</p>
<p>Вокал ні быліны!</p>
<p>Адна, адна, як сіротка</p>
<p>На чужыне, гіне!</p>
<p> </p>
<p>Хто ж узросціў, каб у стэпу</p>
<p>Ёй марнець здарма так?</p>
<p>Пачакайце, раскажу ўсё.</p>
<p>Слухайце ж, дзяўчаты!</p>
<p> </p>
<p>Палюбіла чарнабрыва</p>
<p>Казака дзяўчына,</p>
<p>Палюбіла — не спыніла:</p>
<p>Пайшоў, дый загінуў...</p>
<p>Каб жа знала, што пакіне,—</p>
<p>Была б не любіла;</p>
<p>Каб жа знала, што загіне,—</p>
<p>Была б не пусціла.</p>
<p>Каб жа знала — не хадзіла б</p>
<p>Позна за вадою,</p>
<p>Не стаяла б да паўночы</p>
<p>З мілым пад вярбою;</p>
<p>Каб жа знала!..</p>
<p>Таго ліха —</p>
<p>Як знаці пачатак,</p>
<p>Што нам стрэнецца на свеце...</p>
<p>Не знайце, дзяўчаты!</p>
<p>Не пытайце сваёй долі!..</p>
<p>Само сэрца знае,</p>
<p>Каго любіць. Няхай вяне,</p>
<p>Пакуль закапаюць,</p>
<p>Бо нядоўга, чарнабрыўкі,</p>
<p>Кары вачаняты,</p>
<p>Твар бялявы чырванее —</p>
<p>Нядоўга, дзяўчаты!</p>
<p>Да палудня, дый завяне,</p>
<p>Бровы паліняюць...</p>
<p>Кахайцеся ж, любіцеся,</p>
<p>Як сэрцайка знае.</p>
<p> </p>
<p>Зашчабеча салавейка</p>
<p>Ў лузе на каліне,</p>
<p>Заспявае казачэнька,</p>
<p>Йдучы па даліне.</p>
<p>Распявае, покуль з хаты</p>
<p>Дачакае мілай,</p>
<p>А ён яе запытае:</p>
<p>«Ці маці не біла?»</p>
<p>Стануць сабе, абыймуцца —</p>
<p>Пяе салавейка;</p>
<p>Паслухаюць, разыйдуцца —</p>
<p>Абое радзенькі...</p>
<p>Ніхто таго не пабачыць,</p>
<p>Ніхто не спытае:</p>
<p>«Дзе была ты, што рабіла?»</p>
<p>Сама сабе знае...</p>
<p>Любілася, кахалася,</p>
<p>А сэрцайка млела:</p>
<p>Нядолечку сэрца чула.</p>
<p>А сказаць не ўмела.</p>
<p>Не сказала — засталася,</p>
<p>Дзень і ноч варкуе.</p>
<p>Як без голуба галубка,</p>
<p>А ніхто не чуе...</p>
<p> </p>
<p>Не шчабеча салавейка</p>
<p>Ў лузе над вадою,</p>
<p>Не спявае чарнабрыва,</p>
<p>Стаўшы пад вярбою;</p>
<p>Не спявае — як сіротка</p>
<p>Белым светам нудзіць,</p>
<p>Без мілога бацька, маці —</p>
<p>Як чужыя людзі;</p>
<p>Без мілога сонца свеціць —</p>
<p>Як вораг смяецца;</p>
<p>Без мілога скрозь магіла...</p>
<p>А сэрцайка б’ецца.</p>
<p> </p>
<p>Год мінуў, другі мінуў год,—</p>
<p>Казак не вяртае;</p>
<p>Яна сохне, нібы кветка;</p>
<p>Маці не пытае:</p>
<p>«Чаго вянеш, мая дзетка?» —</p>
<p>Яна не спытала,</p>
<p>За багатага старога</p>
<p>Выйсці намаўляла.</p>
<p>«Ідзі, дочка! — кажа маці.—</p>
<p>Не век дзеўкай быці!</p>
<p>Ён багаты, адзінокі —</p>
<p>Будзеш паняй жыці!»</p>
<p>«Не хачу я панаваці,</p>
<p>Не пайду я, мама!</p>
<p>Ручнікамі, што прыдбала,</p>
<p>Спусці мяне ў яму.</p>
<p>Хай папы мне заспяваюць,</p>
<p>А дружкі заплачуць;</p>
<p>Лягчэй мне ў труне ляжаці,</p>
<p>Чымся яго бачыць».</p>
<p> </p>
<p>Не слухала стара маці,</p>
<p>Рабіла, што знала,—</p>
<p>Усё бачыла дзяўчына,</p>
<p>Сохла ды маўчала.</p>
<p>Пайшла ўночы к варажбітцы,</p>
<p>Каб паваражыці —</p>
<p>Ці ёй доўга йшчэ на свеце</p>
<p>Адзінокай жыці?..</p>
<p>«Бабуленька, маё сэрца,</p>
<p>Малю з усёй сілы,</p>
<p>Скажы шчырую мне праўду:</p>
<p>Дзе сэрцайка-мілы?</p>
<p>Ці здароў-жыў? Ці ён любіць?</p>
<p>Ці забыў-пакінуў?</p>
<p>Скажы ж ты мне, дзе мой мілы</p>
<p>На край свет палыну!</p>
<p>Бабуленька, маё сэрца,</p>
<p>Скажы, калі знаеш...</p>
<p>Бо выдае мяне маці</p>
<p>За старога замуж.</p>
<p>Любіць яго, бабуленька,</p>
<p>Сэрца не наўчыці.</p>
<p>Пайшла ж бы я утапіцца —</p>
<p>Жаль душу згубіці...</p>
<p>Калі не жыве мой любы,—</p>
<p>Зрабі, калі ласка,</p>
<p>Каб дамоў не вярнулася...</p>
<p>Цяжанька мне, цяжка!</p>
<p>Там стары жджэ са сватамі...</p>
<p>Скажы ж маю долю!»</p>
<p>«Добра, дзетка! Спачынь трошкі...</p>
<p>Чыні ж маю волю.</p>
<p>Я сама была дзяўчынай —</p>
<p>Гэта ліха знаю;</p>
<p>Мінулася,— наўчылася:</p>
<p>Людзям памагаю.</p>
<p>Тваю долю, мая дзетка,</p>
<p>Я залетась знала,</p>
<p>І залетась траўкі-зелля</p>
<p>Для таго прыдбала».</p>
<p> </p>
<p>Пайшла баба і дастала</p>
<p>Пляшачку з паліцы:</p>
<p>«Вось на табе гэта дзіва!</p>
<p>Пайдзі да крыніцы;</p>
<p>Пакуль пеўні не спявалі,</p>
<p>Умыйся вадою,</p>
<p>Выпі трошкі гэтых зёлак —</p>
<p>Гора ўсё загояць.</p>
<p>Бяжы, выпіўшы, як змога;</p>
<p>Што б там ні крычала,</p>
<p>Не аглянься, пакуль станеш</p>
<p>Там, дзе развіталась.</p>
<p>Адпачынеш, а як стане</p>
<p>Месяц сярод неба,</p>
<p>Выпі йшчэ раз, а не прыйдзе —</p>
<p>Ў трэць раз выпіць трэба.</p>
<p>За раз першы, як і летась,</p>
<p>Будзеш ты такою;</p>
<p>За другі раз — сярод стэпу</p>
<p>Тупне конь нагою.</p>
<p>Калі жыў твой казачэнька,</p>
<p>То зараз прыбудзе...</p>
<p>А за трэці, мая дзетка!</p>
<p>Не пытай, што будзе...</p>
<p>Ды йшчэ, чуеш, не хрысціся,</p>
<p>Бо ўсё пойдзе ў воду...</p>
<p>Цяпер жа йдзі, палюбуйся</p>
<p>На леташнюю ўроду».</p>
<p> </p>
<p>Ўзяла зелле, пакланілась:</p>
<p>«Дзякую, бабуся!»</p>
<p>Выйшла з хаты: «Ці йсці, ці не?..</p>
<p>Не, ўжо не вярнуся!»</p>
<p>Прыйшла... Ўмылася, выпіла,</p>
<p>Ціха мірганула,</p>
<p>Двойчы, тройчы напілася,</p>
<p>Назад не зірнула.</p>
<p>Паляцела, як на крыллях,</p>
<p>Сярод стэпу пала...</p>
<p>Пала, стала, заплакала</p>
<p>І... і заспявала:</p>
<p>«Плавай, плавай, лебядзінка,</p>
<p>Па сіняму мору!</p>
<p>Расці, расці, тапалінка,</p>
<p>Усё ўгору, ўгору!</p>
<p>Расці гнуткай ды высокай</p>
<p>Да самае хмары,—</p>
<p>Спытай Бога, ці дажду я,</p>
<p>Ці не дажду пары?</p>
<p>Расці, расці, прыглядзіся</p>
<p>За сіняе мора:</p>
<p>Па тым боку—мая доля,</p>
<p>А па гэтым — гора.</p>
<p>Там дзесь мілы, чарнабрывы</p>
<p>Спявае, гуляе.</p>
<p>А я плачу, леты трачу,</p>
<p>Яго выглядаю.</p>
<p>Скажы яму, маё сэрца,</p>
<p>Што смяюцца людзі;</p>
<p>Скажы яму, што загіну,</p>
<p>Як яго не будзе!</p>
<p>Сама хоча мяне маці</p>
<p>Ў зямлю пахаваці...</p>
<p>А хто ж яе галовачку</p>
<p>Будзе даглядаці?</p>
<p>Хто дагледзіць, запытае,</p>
<p>На старасць паможа?</p>
<p>Мая ж мама!.. мая ж доля!..</p>
<p>Божа мілы, Божа!</p>
<p>Зірні-гляні, тапалінка!</p>
<p>Як няма — заплачаш</p>
<p>Да ўсход сонца, ранюсенька,</p>
<p>Каб ніхто не бачыў...</p>
<p>Расці ж, сэрца-тапалінка,</p>
<p>Усё ўгору, ўгору!</p>
<p>Плавай, плавай, лебядзінка,</p>
<p>Па сіняму мору!»</p>
<p> </p>
<p>Гэтак тая чарнабрыўка</p>
<p>Плакала, спявала...</p>
<p>І надзіва сярод поля</p>
<p>Таполяю стала.</p>
<p>Па дуброве вецер вее,</p>
<p>Гуляе па полі,</p>
<p>Край дарогі гне таполю</p>
<p>Да самага долу.</p>
<p> </p>
<p>1936</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>