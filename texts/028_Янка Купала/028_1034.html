<div class="container">
<div class="book-utils">
<div id="qrcode"></div>
<a href="/Karniel_Ujejski/Chauturny_mars.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Карнель Уейскі -->
<!-- HEADER_FIELD CreationYear: 1920 -->
<!-- HEADER_FIELD FirstPublicationYear: 1919-1922; 1928; 1930; 1932 -->
<!-- HEADER_FIELD LangOrig: pol -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD StyleGenre: мастацкі/басня,мастацкі/верш,мастацкі/паэма -->
<!-- HEADER_FIELD Title: Хаўтурны марш -->
<!-- HEADER_FIELD Translation: Янка Купала -->
<h2><a href="http://knihi.com/Karniel_Ujejski/">Карнель Уейскі</a></h2>
<h2>Хаўтурны марш</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З польскай — К. Уейскага</i></p>
<p> </p>
<p>Гэтак звоняць! А так звоны</p>
<p>Рвуць мазгі балесне!</p>
<p>А ксяндзы — куды пруць роем</p>
<p>З гругановай песняй?</p>
<p>Тут жа блізка, прада мною</p>
<p>Чорны воз туркоча...</p>
<p>Як мне цёмна! Воз той чорны</p>
<p>Зацямніў мне вочы.</p>
<p> </p>
<p>Недзе ў высі крыж яснее.</p>
<p>Мігаюць паходні...</p>
<p>А мяне вядуць пад рукі,</p>
<p>Так іду выгодне:</p>
<p>Самі ногі йдуць, здаецца,</p>
<p>Скачанеўшы ногі,</p>
<p>Добра, што вядуць мяне так,—</p>
<p>Не зблуджу з дарогі.</p>
<p> </p>
<p>Так іду, плыву, як спячы,</p>
<p>Без чуцця, без волі;</p>
<p>Галаву ды сэрца толькі</p>
<p>Страшна мучаць болі,</p>
<p>Капцюры іх рвуць якіясь,</p>
<p>Вострыя, крывыя;</p>
<p>А званы тут цягам звоняць,</p>
<p>Вараннё ўсцяж вые.</p>
<p> </p>
<p>Чую музыку якуюсь,</p>
<p>Водгулле нясецца;</p>
<p>Б’е з вачэй жар, а па твары</p>
<p>Штось зімное льецца.</p>
<p>На мяне глядзяць, а блізка</p>
<p>Падысці не смеюць;</p>
<p>Мабыць, ё ў маім штось твары</p>
<p>Што так страхам веець.</p>
<p> </p>
<p>А воз цягне дзве пар коні</p>
<p>У жалобным строю,</p>
<p>А мяне якаясь сіла</p>
<p>Цягне за сабою.</p>
<p>Ах, мой Божа! Ка мне пхнецца</p>
<p>Дамавіна-скрыня!</p>
<p>Там майго загадка быту,</p>
<p>Там — у дамавіне.</p>
<p> </p>
<p>За што так мяне скараў ты,</p>
<p>Богам называны?</p>
<p>Ах за што, за што?</p>
<p>Уладар зямлі і неба,</p>
<p>Сонцаў і курганаў,</p>
<p>Згнёў мяне ў нішто?!</p>
<p>Дзе той Бог,</p>
<p>Што так змог?</p>
<p> </p>
<p>Ці яго звон гэты весціць</p>
<p>І той крык варон?</p>
<p>Хай тут стане прада мною</p>
<p>Ў постаці смяячай,</p>
<p>Ён страшней за ўсё!..</p>
<p>Бо вялікшы я цярпеннем —</p>
<p>Хоць нішто не значу —</p>
<p>Чымся моц яго!</p>
<p>Ой, злы ён!</p>
<p>Ой, злы ён!</p>
<p> </p>
<p>Гэтым словам б’е звон, вые...</p>
<p>Як вароны тыя!</p>
<p>Як жа мучыць гэты звон,</p>
<p>Гэты звон! Звон!</p>
<p> </p>
<p>*</p>
<p>На атласе заламала</p>
<p>Ручанькі накрыж,</p>
<p>Усміхаецца спрасоння...</p>
<p>Ах, ты ўжо не сніш!</p>
<p> </p>
<p>Не ўздыхнеш па белых ружах</p>
<p>На вянку ў жальбе,</p>
<p>Пацалункамі ў галоўку</p>
<p>Не збуджу цябе.</p>
<p> </p>
<p>Не глядзіш, што за табою</p>
<p>Йду я — труп бляды,</p>
<p>Што вяду туды з жалобай,</p>
<p>Скуль не прыйдзеш ты.</p>
<p> </p>
<p>Ці ж на то хавала маці</p>
<p>Не адну вясну</p>
<p>І кахаў я да астатку,</p>
<p>Каб клаў у труну?</p>
<p> </p>
<p>Вось якое мне вяселле?</p>
<p>І я ў гэткі дзень</p>
<p>Жыці мушу? — Божа! Божа!</p>
<p>Што пачну я, цень?</p>
<p> </p>
<p>*</p>
<p>Дабраты была анельскай,</p>
<p>А любіла як!..</p>
<p>Быццам песняй, быццам казкай</p>
<p>Дні плылі нам так.</p>
<p> </p>
<p>І пры ёй не знаў я грэху,—</p>
<p>Дабрату я знаў,</p>
<p>Бо з яе вачэй і ўсмешкі</p>
<p>Бласлаўленне браў.</p>
<p> </p>
<p>Для мяне была скарбніцай</p>
<p>Творчых дум і цнот,</p>
<p>Вёў мяне яе стан гібкі</p>
<p>Да святых яснот.</p>
<p> </p>
<p>Дзе ж мяне завёў, урэшце,</p>
<p>После цяжкіх спроб?</p>
<p>К апраметнай шоў я ў сонцы.</p>
<p>Праз надзею — ў гроб!</p>
<p> </p>
<p>Вось якое мне вяселле?!</p>
<p>І я ў гэткі дзень</p>
<p>Жыці мушу? Божа! Божа!</p>
<p>Што пачну я, цень?</p>
<p> </p>
<p>*</p>
<p>Паднялі труну на плечы,</p>
<p>Паняслі паспешна;</p>
<p>Мяне ўдзержаць хочуць сілай</p>
<p>Ха, ха! Вось пацешна!</p>
<p>Прэч з дарогі, разявякі,</p>
<p>З хлысцьбаю дасужай!</p>
<p>Бо я молад і сярдзіты,</p>
<p>А кулак мой дужы...</p>
<p> </p>
<p>Я адзін к ёй маю права,</p>
<p>А вы прэч, насланне!</p>
<p>Чорны збродзе! Толькі роўны</p>
<p>Хай да бойкі стане.</p>
<p>З вас ніхто майго цярпення</p>
<p>У грудзях не змесце!..</p>
<p>І ўцяклі ўсе — сам іду я,</p>
<p>Грозны цар балесці!</p>
<p> </p>
<p>Сярод гоману і звону</p>
<p>Ўсіх званоў без ладу,</p>
<p>Сам іду я к дамавіне —</p>
<p>Да свайго пасаду.</p>
<p>Ты, грабар, на гэтым наспе</p>
<p>Ўспёрты на лапаце,</p>
<p>За дол для цара такога</p>
<p>Колькі хочаш, браце?</p>
<p> </p>
<p>А капай мне дол глыбока,</p>
<p>Бо свет мне — горш нетраў;</p>
<p>Ад тваёй цяжэй зямлі тут</p>
<p>Гнець мяне паветра.</p>
<p>Прэч з крапілам! І святая</p>
<p>Яе капля спляме;</p>
<p>Я адзін тут маю права —</p>
<p>Пакраплю слязамі.</p>
<p> </p>
<p>Здань-рука ка мне вылазе</p>
<p>З-пад манашых полаў,</p>
<p>Ясна-моцная такая!</p>
<p>Дух гняце мой кволы.</p>
<p>І мяне яна кранула!</p>
<p>Пахіліўся, ўпаў я...</p>
<p>І ўзялі мяне й панеслі,</p>
<p>А куды — не знаю.</p>
<p> </p>
<p>Ах, за колькі капляў шчасця</p>
<p>Плацяць людзі свету</p>
<p>Цэлым морам слёз!</p>
<p>Ой, дурны свет, і нашто ты</p>
<p>Створаны ў цьму гэту?</p>
<p>Дзе твой скон? Дзе ўзрос?</p>
<p>Яго рух,—</p>
<p>То ж мой дух!</p>
<p> </p>
<p>Я ж— як сэрца, што ў ім б’ецца,</p>
<p>Ён — пусты, як звон!</p>
<p>Ці каго аб тым прасіў я?</p>
<p>Без маёй хто волі!</p>
<p>Мне сказаў прыйсці?</p>
<p>Хоць бы там мяне скавалі —</p>
<p>Не сяджу ў няволі:</p>
<p>Маю моц пайсці.</p>
<p>Ой, злы ён!</p>
<p>Ой, злы ён!</p>
<p> </p>
<p>Гэтым словам б’е звон, вые...</p>
<p>Як вароны тыя!</p>
<p>Як жа мучыць гэты звон,</p>
<p>Гэты звон! Звон!</p>
<p> </p>
<p>1920</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>