<div class="container">
<div class="book-utils">
<div id="qrcode"></div>
<a href="/Janka_Kupala/Pamiaci_S_Palujana.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1910 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Памяці С. Палуяна -->
<h2><a href="http://knihi.com/Janka_Kupala/">Янка Купала</a></h2>
<h2>Памяці С. Палуяна</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Куды ідзём?.. куды пракляцце нас вядзе?</p>
<p>Якія далі здабываем?</p>
<p>Дзе гарт, надзея, вера ў будучыну — дзе?</p>
<p>Чым сэрцы, думы акрыляем?</p>
<p> </p>
<p>Няшчасны край! чым быў, чым стаў, чым будзеш ты</p>
<p>З сваім прыдаўленым народам?</p>
<p>Як нёс — нясеш ярмо упадку, слепаты</p>
<p>І змен чакаеш год за годам.</p>
<p> </p>
<p>Чакаеш ты... а толькі жалабы ўсё чуць;</p>
<p>Асот уеўся ў твае гоні;</p>
<p>Сыны твае загубе сілы аддаюць,</p>
<p>Губляюць косці ў беспрытонні.</p>
<p> </p>
<p>Сцяжыны замкнуты туды, дзе ясны быт</p>
<p>Душы не кідае ў бадылі;</p>
<p>Шырок гасцінец вечна толькі чыст, адкрыт</p>
<p>К шынку, астрогу і магіле.</p>
<p> </p>
<p>З канца ў канец залеглі толькі туманы,</p>
<p>Адвагу выгнала трывога:</p>
<p>З-пад хмар злятаюцца на жыр свой груганы,</p>
<p>Над гэтай грагаюць пажогай.</p>
<p> </p>
<p>Куды ідзём?.. У паніжэнні, ў цемнаце</p>
<p>Яшчэ адно загасла сэрца,</p>
<p>Хоць так прыветна біла зорам, яснаце,</p>
<p>Як толькі душ вялікіх б’ецца.</p>
<p> </p>
<p>Не стала сіл змагацца з блудам векавым,</p>
<p>Змагацца з доляю няшчаснай,</p>
<p>На радасць недругам, на жаль нямы сваім</p>
<p>Прыбыў курган, курган напрасны.</p>
<p> </p>
<p>Так мала жыў, а столькі ўжо рабіў надзей</p>
<p>Сваім паглядам нештодзенным!</p>
<p>Якіх не роіў сноў аб старане сваей,</p>
<p>Як верыў ў свой народ нязменна!</p>
<p> </p>
<p>Як верыў, як да родных рваўся ніў і сёл</p>
<p>З душой і сэрцам беларуса!</p>
<p>Любіў даль светлага прыволля, як арол,</p>
<p>Не знаўшы думам сваім мусу.</p>
<p> </p>
<p>Шукаў ўсё праўды між чужымі і сваймі.</p>
<p>І ўсюдых праўду гэту гналі;</p>
<p>Адзін-адным стаць мусіў сам паміж людзьмі,</p>
<p>У думках мкнучы вышай, далей.</p>
<p> </p>
<p>Для беларускіх грамадзян байцом, слугой</p>
<p>Так шчырым быў, а грамадзяне —</p>
<p>Эх! ніткаю к пятлі плацілі не адной,</p>
<p>Хоць колькі ўздоху ў час расстання...</p>
<p> </p>
<p>О, стыд і ганьба вам, сляпні, што сілам маладым</p>
<p>К жыццю гародзіце запоры!</p>
<p>Пагардай вам патомак плюне ў вочы ўсім,</p>
<p>Пракляццем памяць абгавора.</p>
<p> </p>
<p>За што, чуць-чуць прабуды з’ява к нам сышла,</p>
<p>А ўжо сляды крыжамі знача?</p>
<p>За што расіць алтар свой кроўю пачала?</p>
<p>Зірнула мараю звадзячай?</p>
<p> </p>
<p>Сышоў ваяк за долю, волю і народ,</p>
<p>Пяском засыпалі жвіровым.</p>
<p>Спі, мой таварыш, спі! надойдзе новы ўсход,</p>
<p>І брат заплача добрым словам.</p>
<p> </p>
<p>Спі, дружа мой, сявец у родных слоў сяўбе</p>
<p>Па нашай дрэмлючай старонцы!</p>
<p>Няхай зямелька будзе лёгкай для цябе,</p>
<p>Як лёгка рваўся ты да сонца.</p>
<p>1910</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>