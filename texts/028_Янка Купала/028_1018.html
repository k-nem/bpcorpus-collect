<div class="container">
<div class="book-utils">
<div id="qrcode"></div>
<a href="/Nieviadomy/Slova_ab_palku_Iharavym.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Невядомы -->
<!-- HEADER_FIELD CreationYear: 05.09.1921 -->
<!-- HEADER_FIELD FirstPublicationYear: 1919-1922; 1928; 1930; 1932 -->
<!-- HEADER_FIELD LangOrig: rus-old -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD StyleGenre: мастацкі/басня,мастацкі/верш,мастацкі/паэма -->
<!-- HEADER_FIELD Title: Слова аб палку Ігаравым -->
<!-- HEADER_FIELD Translation: Янка Купала -->
<h2><a href="http://knihi.com/Nieviadomy/">Невядомы</a></h2>
<h2>Слова аб палку Ігаравым</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">ІХ</a><br/>
<a href="#chapter10">Х</a><br/>
<a href="#chapter11">ХІ</a><br/>
<a href="#chapter12">XII</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>Ці не добра было бы нам, брацці,</p>
<p>Старадаўнымі словы пачаці</p>
<p> </p>
<p>Сказ аб Ігара трудным паходзе,</p>
<p>Святаславіча-князя прыгодзе?</p>
<p> </p>
<p>А пачацца сягачасным ладам</p>
<p>Песні той,— не Баянавым складам!</p>
<p> </p>
<p>Бо Баян чарадзейны, як песняй</p>
<p>Захацеў каму пеці пачэсне,</p>
<p> </p>
<p>Расцякаўся ён мысляй па дрэву,</p>
<p>Шэрым воўкам па полі-пасеву,</p>
<p> </p>
<p>Сізакрылым арлом пад аблокі,—</p>
<p>Так захопліваў свет ён далёкі!</p>
<p> </p>
<p>Помніў ён бо, як кажуць, старыны</p>
<p>I разрухі ўсе даўных часінаў.</p>
<p> </p>
<p>Выпушчаў дзесяць сокалаў радам</p>
<p>Ды на белае лебедзяў стада,</p>
<p> </p>
<p>А якая з іх сокалу ўпала,</p>
<p>Тая першая песню пяяла</p>
<p> </p>
<p>Ці старому тады Яраславу,</p>
<p>Ці харобраму князю Мсціславу,</p>
<p> </p>
<p>Што у борцы зарэзаў, як згледзеў,</p>
<p>Перад войскам касожскім Радзедзю,</p>
<p> </p>
<p>Або краснаму пела Раману</p>
<p>Святаславічу ў хвалу й пашану.</p>
<p> </p>
<p>Але, брацці, не сокалаў дзесяць</p>
<p>Выпушчаў ў свет Баян з пералесіц</p>
<p> </p>
<p>На лябяжае стада, бы ў байцы,—</p>
<p>А ён клаў свае вешчыя пальцы</p>
<p> </p>
<p>На пявучыя струны, а тыя</p>
<p>Пелі славу князям, як жывыя.</p>
<p> </p>
<p>Дык пачнем жа мы, брацці, сказ гэты</p>
<p>Ад старога Ўладзіміра летаў</p>
<p> </p>
<p>Да сучаснага Ігара-воя,</p>
<p>Што скуў розум свой сілаю ўдвое,</p>
<p> </p>
<p>Навастрыў сваё сэрца адвагай,</p>
<p>Барацьбянай напоўніў дух смагай</p>
<p> </p>
<p>І навёў цераз сёлы і вёскі</p>
<p>Свае дужыя, храбрыя войскі</p>
<p> </p>
<p>На зямлю палаўчан, на змаганне</p>
<p>Ды за Рускай зямлі бытаванне!</p>
<p> </p>
<h3><a id="chapter2"></a>ІІ</h3>
<p>Як зірнуў тады Ігар на сонца,</p>
<p>Бачыць — цемра зацмення бясконца</p>
<p> </p>
<p>Яго войска пакрыла, як сажай.</p>
<p>Тут дружыне сваей ён і кажа:</p>
<p> </p>
<p>«Ой вы, брацці мае і дружына!</p>
<p>Лепей будзе, каб кожны з нас згінуў,</p>
<p> </p>
<p>Чымся быць усім нам у палоне.</p>
<p>Сядзьма ж, брацці, на быстрыя коні</p>
<p> </p>
<p>Ды на Дон сінявокі паглянем!»</p>
<p>На вум князю залегла жаданне:</p>
<p> </p>
<p>Не зважаючы з неба варожбаў,</p>
<p>Сягнуць Дона вялікага ложбаў.</p>
<p> </p>
<p>«Вось хачу,— кажа,— вострую дзіду</p>
<p>Заламаць за бяду і абіду</p>
<p> </p>
<p>Аб канец Палавецкага поля;</p>
<p>Хачу з вамі, русіны, за волю</p>
<p> </p>
<p>Палажыць сваю голаў да скону</p>
<p>Ці напіціся шоламам Дону».</p>
<p> </p>
<p>О Баяне, часінаў мінулых</p>
<p>Салавейка! На струнах бы чулых</p>
<p> </p>
<p>Ты апеў бы паход слаўны гэны,</p>
<p>Імкнучы, салавейча нязменны,</p>
<p> </p>
<p>Па выдумнаму дрэву далёка,</p>
<p>Дасягаючы духам аблокаў,</p>
<p> </p>
<p>Часаў даўных звіваючы й новых</p>
<p>Сваёй славай абедзве паловы,</p>
<p> </p>
<p>След Траянавы сочачы, скоры,</p>
<p>Цераз поле, даліны, на горы!</p>
<p> </p>
<p>Ты бы песню тады аб набегах</p>
<p>Спеў для Ігара, ўнука Алега:</p>
<p> </p>
<p>«Ой, не сокалаў несла віхурай</p>
<p>Цераз поле шырокае бура!</p>
<p> </p>
<p>А каціліся галіцы стадам</p>
<p>Да вялікага Дона з нападам...»</p>
<p> </p>
<p>Ці запець было, вешчы Баяне,</p>
<p>Ўнуча Велеса, гэта пяянне:</p>
<p> </p>
<p>«Коні рзуць за Сулою-ракою,—</p>
<p>Слава ў Кіеве звоніць з зарою!</p>
<p> </p>
<p>Чутны трубы з Навагрода,</p>
<p>Стаяць сцягі у Пуціўлі;</p>
<p>Ігар брата Ўсевалода</p>
<p>Жджэ прыходу кожнай хвілі».</p>
<p> </p>
<p>І прыйшоў брат, і казаці</p>
<p>Стане буй-тур Усяволад:</p>
<p>«Ты ў мяне адзін, мой браце,</p>
<p>Свет мой светлы, Ігар-волат!</p>
<p> </p>
<p>Мы з табой абодва сённі</p>
<p>Святаслававыя дзеці,</p>
<p>Дык сядлай свае, брат, коні,</p>
<p>Коні быстрыя, бы ўспеці.</p>
<p> </p>
<p>А мае напагатове</p>
<p>Ўжо, як знаеш, асядланы</p>
<p>Яшчэ ўперад у дуброве,</p>
<p>Каля Курска, раным-рана.</p>
<p> </p>
<p>А мае ж куршчане любы</p>
<p>Табе ведамыя кметы:</p>
<p>Пад гудамі гулкіх трубаў</p>
<p>Спарадзіліся ў дасветы.</p>
<p> </p>
<p>Гадавалі іх шаломы,</p>
<p>А канцом дзіды ўскармлёны,</p>
<p>Шляхі ім усе вядомы</p>
<p>І знаёмы яры, склоны.</p>
<p> </p>
<p>Ў іх нацягнутыя лукі,</p>
<p>Нарыхтованыя стрэлы;</p>
<p>Шаблі вострыя у рукі</p>
<p>Пахапалі, дзержаць смела.</p>
<p> </p>
<p>Як ваўкі сівыя ў полю,</p>
<p>Самі мчацца ў бой крывавы,</p>
<p>Каб здабыць сабе чэсць, волю,</p>
<p>Каб прыдбаці князю славы!»</p>
<p> </p>
<p>Князь Ігар тады ў залатое сядло</p>
<p>Сеў і паехаў па чыстым разлогу,</p>
<p>А сонца на небе, згасіўшы святло,</p>
<p>Цемрай яму заступіла дарогу.</p>
<p> </p>
<p>Ноч, стогнучы жудкія грозьбы яму,</p>
<p>У полі маркотным птушшо разбудзіла,</p>
<p>А выцце звярынае ў гэтую цьму</p>
<p>У стада пужлівае птахаў тых збіла.</p>
<p> </p>
<p>Паверх лесу кліча ўжо чарамі Дзіў,</p>
<p>Слухаці кажа зямлі незнаёмай —</p>
<p>Корсунь, Памор’е і Сураж зацьміў,</p>
<p>Волзе, Пасуллю папутаў заломы.</p>
<p> </p>
<p>Кажа й табе яго слухаць, балване,</p>
<p>Што разбаярыўся ў Тмутаракане!</p>
<p> </p>
<p>А полаўцы шляхам пабеглі нябітым</p>
<p>К вялікаму Дону, як зверы, жудосна;</p>
<p>Калёсы у поўнач крычаць іх адны там,</p>
<p>Маўляў, тыя лебедзі, спуджаны сосну.</p>
<p> </p>
<p>Вось Ігар-князь к Дону вядзе сваіх вояў,</p>
<p>А птахаў яго бяда сочыць па суччы;</p>
<p>Ваўкі па бярлогах варожаць благое,</p>
<p>І брэшуць лісіцы на шчыты бліскучы.</p>
<p> </p>
<p>Арлы заклікаюць звяр’ё клекатаннем</p>
<p>Збіраць на пабоішчы косці людскія...</p>
<p>— О рускае племя! Далёкім сяганнем</p>
<p>Ты ўжо перайшло рубяжы палаўцкія.</p>
<p> </p>
<p>Доўга ў мроку ноч танула,</p>
<p>Зараніца світ збліжала,</p>
<p>Поле мглою зацягнула,</p>
<p>Ранне жніва сваё жала.</p>
<p> </p>
<p>Сціхнуў свергат салаўіны,</p>
<p>Узбудзіўся гоман галчы...</p>
<p>— О харобрыя русіны!</p>
<p>Прад навалаю паганчай</p>
<p> </p>
<p>Загародзілі шчытамі</p>
<p>Вялікае тое поле,</p>
<p>Здабываючы чэсць самі,</p>
<p>А для князя славы болей!</p>
<p> </p>
<h3><a id="chapter3"></a>ІІІ</h3>
<p>А во ў пятніцу рана стапталі</p>
<p>Палавецкае войска паганае;</p>
<p>У полі стрэламі там засвісталі,</p>
<p>Загулялі пабеду праслаўную.</p>
<p> </p>
<p>Ўзялі красных дзяўчат палавецкіх</p>
<p>І папоны, аксаміты, золата —</p>
<p>Усё, што ўпала да рук удалецкіх,</p>
<p>Што бітвой не было ў попел змолата.</p>
<p> </p>
<p>Палавецкім багаццем — плашчамі,</p>
<p>Кажухамі, тканінай залотнаю</p>
<p>Памасцілі масты пад нагамі,</p>
<p>Загацілі праходы балотныя.</p>
<p> </p>
<p>Сцяг чырвоны, дзіда серабрана</p>
<p>I бунчук па абычаю добраму</p>
<p>Ў нагароду за славу, за раны</p>
<p>Святаславічу, князю харобраму!</p>
<p> </p>
<p>Дрэмле Алега харобрае</p>
<p>Ў полі на шчытах гняздо.</p>
<p>Ой, заляцела, адважнае,</p>
<p>Дужа далёка яно!</p>
<p> </p>
<p>А не было ж яно зроджана</p>
<p>Ў крыўду нікому нідзе —</p>
<p>Ні быстракрыламу крэчату,</p>
<p>Ні сакалу, ні бядзе</p>
<p> </p>
<p>І ні табе, палаўчаніне,</p>
<p>Чорны паганы груган.</p>
<p>Крыўдзе тваёй не спакорыцца</p>
<p>Вольны Алегавы стан.</p>
<p> </p>
<p>Гза бяжыць шэрым воўкам</p>
<p>Там па полі па дзікаму,</p>
<p>А Канчак яму сцежку</p>
<p>Значыць к Дону вялікаму.</p>
<p> </p>
<p>На другі дзень вельмі рана</p>
<p>Над зямлёй крывавы зоры</p>
<p>Світ усходні абвяшчаюць,</p>
<p>Хмары чорныя йдуць з мора.</p>
<p> </p>
<p>Сонцы два прыкрыці хочуць,</p>
<p>Як дзве ясныя заранкі,</p>
<p>А во ў хмарах гэных чорных</p>
<p>Ззяюць сінія маланкі.</p>
<p> </p>
<p>Быці вялікаму грому</p>
<p>Над каласамі паспелымі;</p>
<p>Дожджу ісці каляному</p>
<p>З Дона вялікага стрэламі.</p>
<p> </p>
<p>Тут паламаціся дзідам</p>
<p>Па-над Каял-ракі доламі,</p>
<p>Тут пашчарбаціцца шаблям</p>
<p>Аб палавецкія шоламы.</p>
<p> </p>
<p>О зямля Руская! З славай</p>
<p>Воі твае маладзецкія</p>
<p>Перасягнулі далёка</p>
<p>Ўжо рубяжы палавецкія.</p>
<p> </p>
<p>Вось ветры, Стрыбожыя ўнукі,</p>
<p>Павеялі стрэламі з мора</p>
<p>На храбрае Ігара войска,</p>
<p>Ўзгадована ў долі і ў горы.</p>
<p> </p>
<p>Зямля і дудніць, і трасецца,</p>
<p>Цякуць памутнеўшыя рэкі;</p>
<p>Туман пакрывае ўсё поле,</p>
<p>А сцягі гамоняць: на векі!</p>
<p> </p>
<p>Ідуць полаўцы ад Дона</p>
<p>І ад мора ўсплылі,</p>
<p>Войска рускае навокал</p>
<p>Нетрай абступілі.</p>
<p> </p>
<p>Перагарадзілі поле</p>
<p>Шатанята клікам,</p>
<p>А харобрыя русіны —</p>
<p>Шчытамі і пікай.</p>
<p> </p>
<p>Ой ты, яр-тур Усяволад!</p>
<p>Стаў у боі забіякай:</p>
<p>Засыпаеш ты варожых</p>
<p>Стрэламі ваякаў.</p>
<p> </p>
<p>І грыміш аб іх шаломы</p>
<p>Стальнымі мячамі;</p>
<p>Дзе ўпадзеш, тур, залатымі</p>
<p>Свецячы шчытамі,</p>
<p> </p>
<p>Там кладуцца ў рад галовы</p>
<p>Полаўцаў паганых,</p>
<p>І аварскія шаломы</p>
<p>Шабляй пашчапаны.</p>
<p> </p>
<p>Якая цана ранам, брацці, таму,</p>
<p>Хто забыўся жыцця яснаты,</p>
<p>На горад Чарнігаў хто ў боях забыў</p>
<p>І на бацькаў пасад залаты?</p>
<p> </p>
<p>На мілую любу, Глябоўну сваю,</p>
<p>Яснавокую краску-жану,</p>
<p>На звычай, абычай прадзедаў стары,</p>
<p>Хто ўсё гэта забыў у вайну?..</p>
<p> </p>
<p> </p>
<h3><a id="chapter4"></a>IV</h3>
<p>Былі слаўныя, дзеяў Траяна, вякі,</p>
<p>Прамінулі гады Яраслава,</p>
<p>І паходы Алега былі-працяклі —</p>
<p>Ўсё Алега з сыноў Святаслава.</p>
<p> </p>
<p>Той Алег бо мячамі разруху каваў,</p>
<p>Па зямлі сеяў стрэлы разгонам.</p>
<p>Калі ў горадзе Тмутаракані ступаў</p>
<p>Ў залатое страмя ён са звонам,</p>
<p> </p>
<p>Чуў здалёку той даўны трывожлівы звон</p>
<p>Яраслававы сын, Усяволад.</p>
<p>А Ўладзімір шторання, пакінуўшы сон,</p>
<p>Зачыняўся ў Чарнігава-горад.</p>
<p> </p>
<p>А Барыса таго Вячаславіча,</p>
<p>Маладога і храбрага князя,</p>
<p>На апошні суд слава паклікала,</p>
<p>За якою ганяўся ў адвазе.</p>
<p> </p>
<p>І навекі пасцелю зялёную</p>
<p>У каяльным заценні паслала —</p>
<p>Ўсё за крыўды, абіды Алегавы,</p>
<p>Што загубства разводзіў нядбала.</p>
<p> </p>
<p>З той Каялы-ракі між угорскімі</p>
<p>Інаходцамі сам палялеяў</p>
<p>Яр аполк свайго бацьку да Кіева,</p>
<p>Да сялібы святое Сафеі.</p>
<p> </p>
<p>Пры Алегу тады Гарыславічу</p>
<p>Моц было міжусобіц, няладаў;</p>
<p>Жыццё гінула ўнука Дажджбожага,</p>
<p>Люд свой век скарачаў ў княжых звадах.</p>
<p> </p>
<p>На зямлі тады Рускай узбуранай</p>
<p>Рэдка пеў аратай за сахою,</p>
<p>Груганнё зато часта пагрумквала,</p>
<p>Ў полі дзелячы труп між сабою.</p>
<p> </p>
<p>А на ежу ляцелі збіраючысь,</p>
<p>Галкі гоман заводзілі й гулі.</p>
<p>Так было ў тыя войны й пабоішчы,</p>
<p>А такіх бітваў слухам не чулі!</p>
<p> </p>
<p> </p>
<h3><a id="chapter5"></a>V</h3>
<p>Ад раніцы да вечара,</p>
<p>Ад вечара да раніцы</p>
<p>Лятуць стрэлы гартоўныя,</p>
<p>Грымяць мячы аб шоламы,</p>
<p> </p>
<p>Трашчаць дзіды сталёвыя,</p>
<p>Шумяць харугві стужкамі</p>
<p>Сярод палёў няведамых,</p>
<p>Сярод зямель палоўцавых.</p>
<p> </p>
<p>Зямля тая ўчарнелая,</p>
<p>Пабітая капытамі,</p>
<p>Касцямі ўся пасеяна,</p>
<p>Крывёю ўся палітая.</p>
<p> </p>
<p>Вялікай абхапілася</p>
<p>Зямля тугою Руская.</p>
<p> </p>
<p>Што там шуміць, што там звініць</p>
<p>Рана йшчэ перад зарою? —</p>
<p>Ігар палкі ўводзіць свае:</p>
<p>Жаль яму Усеўлада-брата.</p>
<p> </p>
<p>Біліся дзень, дзень і другі,</p>
<p>Трэцяга дня пад палудня</p>
<p>Сіла змагла, сіла лягла,</p>
<p>Рухнулі Ігара сцягі.</p>
<p> </p>
<p>Тут два браты разлучыліся</p>
<p>На беразе быстрай Каялы,</p>
<p>Тут не хапіла крывавага</p>
<p>Віна ды ў гульні небывалай.</p>
<p> </p>
<p>Тут пір дакончылі храбрыя</p>
<p>Русіны — не дарма набеглі,—</p>
<p>Сватоў спаілі, а самі там</p>
<p>За Рускую землю палеглі.</p>
<p> </p>
<p>У полі далёкім ад жаласці</p>
<p>Маркотна ные травіца,</p>
<p>А пад тугой цяжкай дзерава</p>
<p>К зямлі сірацінай хіліцца.</p>
<p> </p>
<p> </p>
<h3><a id="chapter6"></a>VI</h3>
<p>Во, невясёлая, брацці, гадзіна настала!</p>
<p>Сілу пустыня прыкрыла ўжо грознай навалай:</p>
<p> </p>
<p>Крыўда паўстала у ўнука Дажджбожага сілах,</p>
<p>Дзевай яна на Траянаву землю ўступіла,</p>
<p> </p>
<p>Крыллем лябяжым па моры ўспляснула, а ў Доне</p>
<p>Плюскатам спудзіла шчасныя часы ў бяздонні.</p>
<p> </p>
<p>Князевы споркі—людзям ад паганых загуба;</p>
<p>Стаў гаварыць брат да брата са злосці, нялюба:</p>
<p> </p>
<p>«Гэта і гэна маё!» Ды пачалі казаці</p>
<p>Князі аб малым: «Во гэта вялікае, браце!»</p>
<p> </p>
<p>А на сябе самі згубства каваці няўстанне...</p>
<p>Скрозь жа на Русь набягалі з пабедай пагане.</p>
<p> </p>
<p>О, як далёка сакол заляцеў ў гэну пору,</p>
<p>Птушак пужлівых збіваючы,— к сіняму мору!</p>
<p> </p>
<p>А ўжо адважнага Ігара войска не ўскрэсіць!</p>
<p>Па ім Карына заклікала, гледзя на месяц.</p>
<p> </p>
<p>Жэля па Рускай зямлі паняслася з трывогай,</p>
<p>Смагу наводзячы людзям у полымя рогу.</p>
<p> </p>
<p>Жоны заплакалі рускія ў жальбах нябылых:</p>
<p>«Ўжо нам ні мысляй памысліць мужоў сваіх мілых,</p>
<p> </p>
<p>Ані падумаці думай, ні вочмі сваімі</p>
<p>Іх азіраць на пуховай пасцелі жывымі.</p>
<p> </p>
<p>Срэбрам і золатам тым пагатове ніколі</p>
<p>Нам не пацешыцца ў долі, самотнае долі!»</p>
<p> </p>
<p>І застагнаў жа, о брацці, грод Кіеў тугою,</p>
<p>А той багаты Чарнігаў — напасцю благою!</p>
<p> </p>
<p>Журба па Рускай зямлі разлілася разводдзем,</p>
<p>Ды пацякла ненасытная жальба ў народзе.</p>
<p> </p>
<p>А на сябе самі князі загубства кавалі,</p>
<p>А тут паганыя самі адны не чакалі,</p>
<p> </p>
<p>Панаваліўшысь на Рускую землю з пабедай,</p>
<p>Дань вымагалі па белцы з двара даўным следам.</p>
<p> </p>
<p>Тыя бо два Святаславічы, храбрыя воі —</p>
<p>Ігар, Ўсяволад — няпраўду збудзілі сабою,</p>
<p> </p>
<p>Што быў прыспаў іхні бацька, той грозны, вялікі</p>
<p>Кіеўскі князь Святаслаў. Ён жа не для прылікі</p>
<p> </p>
<p>Грозьбаю быў над варожымі сіламі злымі</p>
<p>З войскам харобрым сваім і мячамі стальнымі.</p>
<p> </p>
<p>На Палавецкія землі нагой наступіўшы,</p>
<p>Узгоры і яры пакуль не стаптаў, стуль не выйшаў.</p>
<p> </p>
<p>І замуціў там азёры і рэкі ў чаротах,</p>
<p>І засушыў там крыніцы і дрыгвы-балоты.</p>
<p> </p>
<p>А паганага Кабяка з узлучыны морскай,</p>
<p>Як бураломнае віхрышча, выхапіў дзёрзка</p>
<p> </p>
<p>Ад тых палкоў палавецкіх, жалезных, агромных,</p>
<p>Ажно зваліўся Кабяк ў Святаслава харомах!</p>
<p> </p>
<p>Тут венедыйцы і немцы, тут грэкі й маравы</p>
<p>Славу вялікую дружна пяюць Святаславу.</p>
<p> </p>
<p>Ігара каюць, нашто патапіў ён багацце —</p>
<p>Ў донні Каялы-ракі палавецкай загаціў,—</p>
<p> </p>
<p>Золата рускага ўсыпаўшы там вельмі многа.</p>
<p>Там жа князь Ігар ссаджаўся з сядла залатога</p>
<p> </p>
<p>Ды на сядло ўжо нявольніка ціха садзіўся.</p>
<p>Ў горадах сцены занылі, шум-гоман спыніўся.</p>
<p> </p>
<h3><a id="chapter7"></a>VII</h3>
<p>А на горах у Кіеве гэтае ночы</p>
<p>Святаславу прысніўся сон смутны, прарочы:</p>
<p> </p>
<p>«Адзявалі мяне,— кажа,— з вечара зморна</p>
<p>На цісовай краваці пасцілкаю чорнай;</p>
<p> </p>
<p>Віно сіняе чэрпалі мне, бы ў вяселлі,</p>
<p>А ў віне тым благое намешана зелле.</p>
<p> </p>
<p>А з пустых палавецкіх каўчанавых жэрлаў</p>
<p>Мне на грудзі там сыпалі буйныя пэрлы,</p>
<p> </p>
<p>Ды так песцяць мяне. А ўжо дошкі ў праломах</p>
<p>І без скрэп на маіх златаверхіх харомах.</p>
<p> </p>
<p>Усю з вечара ноч груганнё грумкацела,</p>
<p>На балонь каля Плеснеска ўжо даляцела,</p>
<p> </p>
<p>Пабыло на балоцістых нетрах Кісані</p>
<p>I да сіняга мора няслося на ранні!»</p>
<p> </p>
<p>І казалі на гэты сон князю баяры:</p>
<p>«Ўжо туга, княжа, розум адзела твой хмарай!</p>
<p> </p>
<p>Гэта з бацькава так залатога пасаду</p>
<p>Сакалы два зляцелі сачыці прынаду —</p>
<p> </p>
<p>Горад Тмутаракань пашукаці з разгону</p>
<p>Або ўдоваль напіціся шоламам Дону.</p>
<p> </p>
<p>І ўжо сокалам гэным шаблямі паганых</p>
<p>Пападсечана крылле на дзікіх палянах,</p>
<p> </p>
<p>А саміх у жалезныя спуталі путы.</p>
<p>Ў трэці дзень патануў свет у цемрадзі лютай:</p>
<p> </p>
<p>«Сонцы два пацямнелі, слупы агнявыя</p>
<p>Згаслі два, з імі месяцы два маладыя.</p>
<p> </p>
<p>Святаслаў і Алег апрануліся цьмою,</p>
<p>І на моры яны патанулі абое,</p>
<p> </p>
<p>І вялікай буянасці хану дадалі.</p>
<p>Цьма пакрыла святло на рацэ на Каяле,</p>
<p> </p>
<p>А па Рускай зямлі, як гняздо тое рысяў,</p>
<p>Чарадою скрозь полаўцы параспаўзліся.</p>
<p> </p>
<p>Ўжо ўзнялася над хвалай благая пахула,</p>
<p>Ўжо насілле над воляй уссела-сагнула,</p>
<p> </p>
<p>І ўжо рынуўся Дзіў на зямлю на прыселлі.</p>
<p>Вось бо гоцкія красныя дзевы запелі</p>
<p> </p>
<p>На пахілістым беразе сіняга мора,</p>
<p>Рускім звонячы золатам, сочачы зоры.</p>
<p> </p>
<p>Ўсё пяюць яны Бусавы часы і справы</p>
<p>Й Шараканавай помсты лялеюць праявы.</p>
<p> </p>
<p>А ўжо мы во, твая маладая дружына,</p>
<p>Больш не знаем з табою вясёлых часінаў».</p>
<p> </p>
<p>Тады вялікі Святаслаў</p>
<p>Азваўся словам залатым,</p>
<p>Змяшаным з горкімі слязьмі,</p>
<p>І так сказаў баярам тым:</p>
<p> </p>
<p>«О сыны мае, Ігар і Усевалад!</p>
<p>Рана пачалі крышыці</p>
<p>Мячамі зямлю Палавецкую,</p>
<p>А сабе славу сачыці.</p>
<p> </p>
<p>Але толькі не з чэсцяй уходалі,</p>
<p>Бо вы не ў чэсці і хвале</p>
<p>На тым полі далёкім паганскую</p>
<p>Кроў на зямлю вылівалі.</p>
<p> </p>
<p>Вашы сэрцы ў сталь крэпка закованы —</p>
<p>Ўзброены гартам адвагі,</p>
<p>Але што ж натварылі сівізне вы</p>
<p>Тамка маёй без развагі?</p>
<p> </p>
<p>Не даждалі багатага й сільнага</p>
<p>Брата майго Яраслава</p>
<p>На падмогу з яго мнагавоямі,</p>
<p>З войскам чарнігаўскім бравым.</p>
<p> </p>
<p>А ваякі яны ўсе сусветныя:</p>
<p>Там і магуты, й шальберы,</p>
<p>І татраны упобач з равугамі;</p>
<p>Там тапчакі і альберы.</p>
<p> </p>
<p>А яны бо з нажмі захаляўнымі</p>
<p>І без шчытоў б’юцца жвава —</p>
<p>Пабяджаюць палкі толькі клікамі,</p>
<p>Звонячы прадзеднай славай.</p>
<p> </p>
<p>Але вы там сказалі: мужаймася</p>
<p>Самі з сваімі мячамі!</p>
<p>Славу самі захопім пярэднюю</p>
<p>Й з задняй падзелімся самі.</p>
<p> </p>
<p>А ці ж дзіва тут, брацці, вялікае</p>
<p>Памаладзеці й старому!</p>
<p>Калі сокал у годах — ён высака</p>
<p>Птушку ўзбівае ад дому;</p>
<p> </p>
<p>Не папусце гнязда свайго роднага</p>
<p>Ў крыўду, як бача трывогу.</p>
<p>Але гора ўсё ў тым, што во буйныя</p>
<p>Князі ўжо мне ў непадмогу:</p>
<p> </p>
<p>Тыя часы ў нішто абярнуліся.</p>
<p>Вось бо ля Рымава зрана</p>
<p>Пад шаблямі крычаць палавецкімі,</p>
<p>А Ўладзімір — у ранах!</p>
<p> </p>
<p>І туга, і нуда сыну Глебаву,</p>
<p>А ўсё з таго, што крышыці</p>
<p>Не ў час шлі зямлю Палавецкую,</p>
<p>А сабе славу сачыці!..»</p>
<p> </p>
<h3><a id="chapter8"></a>VIII</h3>
<p>О княжа вялікі, Ўсяволадзе!</p>
<p>Ці не думкай табе б прыляцеці</p>
<p>Здалёку, каб трон-пасад бацькавы</p>
<p>Залаты ўберагчы ў ліхалецці?</p>
<p> </p>
<p>Распырскаць бо можаш ты вёсламі</p>
<p>Мнагаводную Волгу на бокі</p>
<p>І можаш сваімі шаломамі</p>
<p>Да дна вычарпаць Дон сінявокі.</p>
<p> </p>
<p>Каб быў ты, была бы нявольніца</p>
<p>Па адным, а не болей, нагаце,</p>
<p>А з ёй і нявольніка кожнага</p>
<p>Па разане маглі бы купляці.</p>
<p> </p>
<p>Ты можаш бо зводдалі, насуха,</p>
<p>Над шырокімі бітваў палямі</p>
<p>Жывымі страляць самастрэламі,</p>
<p>Тымі ўдалымі Глеба сынамі.</p>
<p> </p>
<p>Ты, Давід, і буй-Рурык! Не вашыя ж гэта</p>
<p>Пазалочаны шоламы гэнага лета</p>
<p> </p>
<p>У крыві, бы ў рацэ рыбы, плавалі цінай?</p>
<p>Ці ж не ваша адважная колісь дружына,</p>
<p> </p>
<p>Маўляў, туры, рыкае ў няведамым полі,</p>
<p>Гартаванымі шаблямі ранена ў волю?</p>
<p> </p>
<p>Уступіце, сябры, ў залатыя страмёны</p>
<p>За ўсю крыўду вялікую часаў сягонных</p>
<p> </p>
<p>І за Рускую землю, за Ігара раны,</p>
<p>Святаславіча буйнага — здзекі ў паганых.</p>
<p> </p>
<p>Яраславе Асмомысле Галіцкі! Кутам</p>
<p>На пасадзе высока сядзіш златакутым.</p>
<p> </p>
<p>Ты сваімі палкамі жалезнымі ўвышы</p>
<p>Падпёр горы угорскія, шлях заступіўшы</p>
<p> </p>
<p>Каралю, й, зачыніўшы вароты Дунаю,</p>
<p>Цераз воблак шыбаючы берамы з краю,</p>
<p> </p>
<p>Да Дуная суды свае судзячы спраўна!</p>
<p>Твае грозьбы па землях цякуць мнагаслаўна!</p>
<p> </p>
<p>Адчыняеш ты Кіеву насцеж вароты</p>
<p>Ды з свайго залатога пасаду адно ты</p>
<p> </p>
<p>Султаноў за зямлямі страляеш няслаба.</p>
<p>О, страляй, княжа, ў сэрца паганага раба</p>
<p> </p>
<p>Канчака за зямлю Русь, за Ігара раны,</p>
<p>Святаславіча буйнага—здзекі ў паганых!</p>
<p> </p>
<p>А ты, буйны Рамане, і ты, Імсціславе!</p>
<p>Думка храбрая носіць ваш розум па справе,</p>
<p> </p>
<p>Плывіцё вы на справу з адвагай, высока,</p>
<p>Быццам сокал на ветрах, лунаючы лёгка.</p>
<p> </p>
<p>Птаха хочучы сходаць у бітвах з вятрамі,</p>
<p>Ёсць бо ў вас пад лацінскімі йшчэ шаламамі</p>
<p> </p>
<p>І з жалеза наперснікі, з іхняга звону</p>
<p>Ўжо затрэсліся землі й шмат розных старонаў —</p>
<p> </p>
<p>Палаўчане, Хінова, Літва, Дарамела, Яцвягі,—</p>
<p>Свае кінулі ў полі і дзіды, і сцягі</p>
<p> </p>
<p>І галовы свае накланілі пад тыя</p>
<p>Вашы, князі, магутныя мечы стальныя.</p>
<p> </p>
<p>Але ўжо, княжа Ігар, бліск сонца сцямніла,</p>
<p>Не на добрае й дзерава лісць свой згубіла!</p>
<p> </p>
<p>Во па Росі й Суле гарады падзялілі.</p>
<p>А ўжо Ігара войска не ўскрэсіць у сіле!</p>
<p> </p>
<p>Дон цябе, княжа, кліча, ждучы твайго следу,</p>
<p>І князёў заве іншых к сабе на пабеду.</p>
<p> </p>
<p>Во харобрыя князі Альговічы,— ў бойцы</p>
<p>Непамернай таей утамілісь малойцы.</p>
<p> </p>
<p>Усяволад, Інгвар, Імсціславічы ўсе тры!</p>
<p>Не благога гнязда птахі хованы ў ветры,—</p>
<p> </p>
<p>Сабе ўладу не ў шчасці ж пабедным прыдбалі?</p>
<p>Залатыя ў вас шоламы што заняпалі?</p>
<p> </p>
<p>Што замоўклі ў вас ляцкія дзіды з шчытамі?</p>
<p>Полю загарадзіце вароты страламі</p>
<p> </p>
<p>Вы за Рускую землю, за Ігара раны,</p>
<p>Святаславіча буйнага—здзекі ў паганых!</p>
<p> </p>
<p> </p>
<h3><a id="chapter9"></a>ІХ</h3>
<p>Ўжо бо Сула не цячэ ручаінай</p>
<p>К Пераяслаўлю быстрай, срабранай;</p>
<p>Дзвіна ўжо балотам цячэ без упыну</p>
<p>Да палаўчан, пад воклік паганаў.</p>
<p> </p>
<p>Адзін Ізяслаў толькі, сын Васільковы,</p>
<p>Сам пазваніў мячамі сваімі</p>
<p>Аб шлемаў літоўскіх стальныя аковы,</p>
<p>Ускалыхнуўшы днямі былымі.</p>
<p> </p>
<p>Свайму пераняў славу дзеду Ўсяславу,</p>
<p>Сам пад чырвоным шчытам пабіты</p>
<p>Мячамі літоўскімі, лёг на крывавай</p>
<p>З Хоццем траве. А кажа тады той:</p>
<p> </p>
<p>«Дружыну тваю апранулі, князь, крыллем</p>
<p>Птахі, а зверы кроў палізалі!»</p>
<p>Не быў тут брат Брачыслаў, над кавыллем,</p>
<p>Ані другі — Ўсяволад. У жалі</p>
<p> </p>
<p>Адзін ён жамчужную з храбрага цела</p>
<p>Выпусціў душу праз ажарэлле.</p>
<p>Заныла гамонка, вясёласць знямела,</p>
<p>Трубы ў Гародні смутна запелі:</p>
<p> </p>
<p>«Яраславе і ўнукі вы ўсе Усяслава!</p>
<p>Апусціце ўжо сцягі свае,</p>
<p>Пахавайце мячы пашчарбаны, бо слава</p>
<p>Ужо дзедава вас не спаўе!</p>
<p> </p>
<p>Вы бо сваркай сваёй напусцілі</p>
<p>Скрозь паганых па Рускай зямлі,</p>
<p>Па надзеле Ўсяслава, з чаго і насіллі</p>
<p>Ад зямлі Палавецкай пайшлі».</p>
<p> </p>
<p>У сёмы Траянавы век</p>
<p>Уздумаў Ўсяслаў варажыць</p>
<p>Аб мілай дзяўчыне сабе,</p>
<p>Што з славай яго заручыць.</p>
<p> </p>
<p>Пусціўшыся ў хітрыкі, ён</p>
<p>На борздага ўсеўся каня</p>
<p>І скочыў, памчаўся чым свет</p>
<p>Да Кіева-грода, да дня.</p>
<p> </p>
<p>І кіеўскі дзідаю там</p>
<p>Пасад дакрануў залаты;</p>
<p>Ад іх скочыў зверам лютым</p>
<p>З Белгорада ў поўнач; тады</p>
<p> </p>
<p>Ахутаўся сіняю мглой,</p>
<p>А раннем, узняўшысь да зор,</p>
<p>Навограду браму лязом</p>
<p>Сякераю насцеж адпёр.</p>
<p> </p>
<p>Разбіў Яраслававу там</p>
<p>Прыдбаную славу мячом</p>
<p>І скочыў праз поле і лог</p>
<p>К Нямізе з Дудутак ваўком.</p>
<p> </p>
<p>На Нямізе снапы сцелюць</p>
<p>Галавамі,</p>
<p>А малоцяць жа стальнымі</p>
<p>Іх цапамі.</p>
<p> </p>
<p>На таку жыццё кладзецца</p>
<p>Неспадзейна,</p>
<p>І душу ад цела веюць</p>
<p>Безнадзейна.</p>
<p> </p>
<p>Берагі ў крыві Нямігі</p>
<p>Па калені;</p>
<p>Не дабро на іх пасеяў</p>
<p>Сейбіт жменяй.</p>
<p> </p>
<p>А былі яны гусценька</p>
<p>Ў процьмах вузкіх</p>
<p>Там засеяны касцямі</p>
<p>Сыноў рускіх.</p>
<p> </p>
<p>Усяслаў-князь людзям суд судзіў,</p>
<p>Гарадамі князёў надзяляў,</p>
<p>А сам поначы, свету на здзіў,</p>
<p>Ваўкалакам ці воўкам гуляў,</p>
<p> </p>
<p>Ён бо з Кіева да петухоў</p>
<p>Горад Тмутаракань дасцігаў</p>
<p>І вялікаму Хорсу без слоў</p>
<p>Воўкам шлях борзда перабягаў.</p>
<p> </p>
<p>Таму ў Полацку рана званы</p>
<p>Пазванілі ў Сафеі святой</p>
<p>Да завутрані,— ён жа праз сны</p>
<p>Ужо ў Кіеве звон чуе той.</p>
<p> </p>
<p>Хоць і вешчая, кажуць, душа</p>
<p>Ў дзёрзкім целе ягоным была,</p>
<p>Але часта бяды без нажа</p>
<p>Нацярпеўся, што доля дала.</p>
<p> </p>
<p>Яму першаму вешчы Баян</p>
<p>І прыпеўку дасціпна злажыў:</p>
<p>«Хітры, быстры, ні птах той быстран</p>
<p>Суду Божага не перажыў!»</p>
<p> </p>
<p>О, стагнаці ўжо Рускай зямлі,</p>
<p>Як успомніць князёў з былых пор!</p>
<p>Ўладзіміра таго не маглі</p>
<p>Прыкаваці да кіеўскіх гор.</p>
<p> </p>
<p>А цяпер яго сцягі нішто:</p>
<p>Адны Рурыку славу шумяць,</p>
<p>А другія — Давідавы ўжо...</p>
<p>Але стужкі іх розна вісяць.</p>
<p> </p>
<p> </p>
<h3><a id="chapter10"></a>Х</h3>
<p>Пяюць дзіды на Дунаі,</p>
<p>А ў Пуціўлі Яраслаўна</p>
<p>Безуцешнаю зязюляй</p>
<p>Наракае раным-рана:</p>
<p> </p>
<p>«Паляту я ўдаль зязюляй</p>
<p>Па Дунаю за дубровы,</p>
<p>Памачу ў рацэ Каяле</p>
<p>Рукавок я свой бабровы.</p>
<p> </p>
<p>І зляту да князя ў полі,</p>
<p>Дзе ў зялёнай лёг пасцелі,</p>
<p>Ды крывавыя ўтру раны</p>
<p>На яго магутным целе».</p>
<p> </p>
<p>Яраслаўна рана плача</p>
<p>У Пуціўлі на сцяне,</p>
<p>Наракаючы зязюлькай,</p>
<p>Долю горкую кляне:</p>
<p> </p>
<p>«О вецер, вятрыска!</p>
<p>Чаму, ўладар, лётам</p>
<p>Сваім гэтак вееш</p>
<p>У вочы сіротам?</p>
<p> </p>
<p>Чаму ты на крыллях —</p>
<p>І вольны, і смелы —</p>
<p>На мужніх ваякаў</p>
<p>Мчыш ханскія стрэлы?</p>
<p> </p>
<p>Ці ж веяці мала</p>
<p>Табе пад аблокі —</p>
<p>Ўгары, ў паднябессі</p>
<p>Шырокім, далёкім?</p>
<p> </p>
<p>Або ў сінім моры</p>
<p>Лялеяць, гайдаці</p>
<p>Чаўны з караблямі</p>
<p>Да ціхае гаці?</p>
<p> </p>
<p>Чаму ты, ўладару,</p>
<p>Мне радасць асіліў,</p>
<p>Вясёласць развеяў</p>
<p>Па дзікім кавыллі?»</p>
<p> </p>
<p>Яраслаўна рана плача</p>
<p>У Пуціўлі на сцяне,</p>
<p>Наракаючы зязюлькай,</p>
<p>Долю горкую кляне:</p>
<p> </p>
<p>«О Днепра Славуціч!</p>
<p>Ты ў каменных горах</p>
<p>Праз полаўцаў землі</p>
<p>Дол высек у мора.</p>
<p> </p>
<p>Кабякаву войску</p>
<p>Чаўны Святаслава</p>
<p>Сабой ты лялеяў,</p>
<p>Акрылены славай.</p>
<p> </p>
<p>О, мне прылялей жа,</p>
<p>Ўладару, ў харомы</p>
<p>Саколіка-мужа</p>
<p>З зямлі незнаёмай!</p>
<p> </p>
<p>Каб слёзаў я рана</p>
<p>Ў тузе небывалай</p>
<p>К яму цераз поле</p>
<p>На мора не слала!»</p>
<p> </p>
<p>Яраслаўна рана плача</p>
<p>У Пуціўлі на сцяне,</p>
<p>Наракаючы зязюлькай,</p>
<p>Долю горкую кляне:</p>
<p> </p>
<p>«О светлае сонца,</p>
<p>Трысветлае! Ўсюды</p>
<p>Цяплом і красою</p>
<p>Яснееш, як цуды.</p>
<p> </p>
<p>Чаму ж, уладару,</p>
<p>Свой промень пякучы</p>
<p>На мужняе войска</p>
<p>Нанесла, не ждучы?</p>
<p> </p>
<p>На полі бязводным</p>
<p>Ты смагай пагнула</p>
<p>Ім лукі, а тугай</p>
<p>Заткала утулы?!»</p>
<p> </p>
<p> </p>
<h3><a id="chapter11"></a>ХІ</h3>
<p>Пырснула мора на поўнач,</p>
<p>Смерчы ідуць чарадой;</p>
<p>Ігару-князю дарогу</p>
<p>Знача Бог чорнаю мглой.</p>
<p> </p>
<p>Знача з зямлі Палавецкай</p>
<p>Шляхі да Рускай зямлі,</p>
<p>Дзе жджэ на Ігара доўга</p>
<p>Бацькаў пасад дарагі.</p>
<p> </p>
<p>Патухла вячэрняя зорка.</p>
<p>Князь Ігар і спіць, і не спіць —</p>
<p>Ад Дона вялікага думкай</p>
<p>Да Донца малога бяжыць.</p>
<p> </p>
<p>Апоўначы свіснуў савою</p>
<p>Аўлур на каня за ракой,</p>
<p>Уцяміць загадвае князю,</p>
<p>А Ігар-князь знікнуў як стой.</p>
<p> </p>
<p>Той клікнуў — зямля загручэла;</p>
<p>Трава зашумела быллём;</p>
<p>Упуд палавецкія вежы</p>
<p>Спалохаў, зварушыў жыллём.</p>
<p> </p>
<p>А князь Ігар ужо гарнастаем</p>
<p>Паскакаў па траве к трыснягу,</p>
<p>На вадзе выплыў гогалем белым,</p>
<p>На каня узваліўся ў бягу.</p>
<p> </p>
<p>І саскочыў з яго босым воўкам,</p>
<p>Пакаціўся да логу Данца,</p>
<p>Й паляцеў сакалом пад імгламі,</p>
<p>Забіваючы там без канца.</p>
<p> </p>
<p>На сняданне, абед і вячэру</p>
<p>Белых лебедзяў, шэрых гусей.</p>
<p>Як ляцеў сакалом гэтак Ігар,</p>
<p>Тады воўкам Аўлур з сілы ўсей</p>
<p> </p>
<p>Пакаціўся, сцюдзёныя росы</p>
<p>Абтрасаючы вокал сабой.</p>
<p>Коні быстрых сваіх падарвалі,</p>
<p>Летучы пуцявінай пустой.</p>
<p> </p>
<p>І кажа рака Донец: «Ігару-княжа!</p>
<p>Нямала во бітвы далі</p>
<p>Вялічча табе, а Канчаку дакукі,</p>
<p>А радасці Рускай зямлі!»</p>
<p> </p>
<p>А Ігар-князь кажа: «О Донча! Нямала</p>
<p>Вялічча сабе ты прыдбаў,</p>
<p>Што князя на хвалях лялеяў і шчыра</p>
<p>Зялёну траву падсцілаў</p>
<p> </p>
<p>Яму на сваіх берагах серабраных</p>
<p>І цёплай атуліваў мглой</p>
<p>Пад ценем зялёнага буйнага дрэва,</p>
<p>Ды пільна сцярог з цемнатой</p>
<p> </p>
<p>Яго на вадзе сваёй гогалем белым,</p>
<p>А чайкай паверх ручаёў,</p>
<p>Ды качкай-чарнедзяй на ветрах шумлівых</p>
<p>Паказываў сцежку і вёў.</p>
<p> </p>
<p>А Стугна, рака ўжо куды не такая,</p>
<p>Худы бо ў яе перацёк;</p>
<p>Чужыя папіўшы, глынуўшы крыніцы</p>
<p>І хвалі разліўшы, дзе ўток,</p>
<p> </p>
<p>Яна маладому князю Расціславу —</p>
<p>Без часу і не на дабро —</p>
<p>Пры беразе цёмным наскрозь зачыніла</p>
<p>Дарогу сабой на Дняпро.</p>
<p> </p>
<p>Тужыць Расціславава маці і плача</p>
<p>Па князі сваім маладым...</p>
<p>А кветкі занылі, а дрэва са смуткам</p>
<p>К зямлі пахілілась благім...»</p>
<p> </p>
<p>Ой, не сарокі ўстракаталі!</p>
<p>А гэта Ігаравым следам</p>
<p>Гза з Канчаком упобач едзе,</p>
<p>Як па жніво сусед з суседам.</p>
<p> </p>
<p>Тады ўжо груганы над косцьмі</p>
<p>Не грумкалі, і галкі змоўклі,</p>
<p>Не сакаталі і сарокі,</p>
<p>Па лозах распаўзліся, моклі...</p>
<p> </p>
<p>Па лесе тукатам няўтомным</p>
<p>След дзятлы к рэчцы адбіваюць,</p>
<p>А салаўі вясёлай песняй</p>
<p>Блізкое ранне выйгрываюць.</p>
<p> </p>
<p>І гаворыць так Гза Канчаку:</p>
<p>«Калі сокал ляціць у гняздо,</p>
<p>Залатымі страламі сваймі</p>
<p>Мы застрэлім сакольца яго!»</p>
<p> </p>
<p>А Канчак жа адказвае Гзе:</p>
<p>«Калі сокал ляціць да гнязда,</p>
<p>Краснай дзевай сакольца тады</p>
<p>Мы апутаем,— што за наўда!»</p>
<p> </p>
<p>А Гза кажа на то Канчаку:</p>
<p>«Калі дзеваю краснай яго</p>
<p>Мы апутаем, то ўжо тады</p>
<p>Мець не будзема мы ні таго</p>
<p> </p>
<p>Маладога сакольца ў сябе,</p>
<p>Ані краснае дзевы, ды нас</p>
<p>На палях палавецкіх пачнуць</p>
<p>Кляваць птахі ў нявеселы час!»</p>
<p> </p>
<h3><a id="chapter12"></a>XII</h3>
<p>І сказаў жа аб днях Святаслава</p>
<p>Той Баян-песнятворца старын</p>
<p>I далёкай пары Яраслава,</p>
<p>І Алегавых даўных часін:</p>
<p> </p>
<p>«Хоць і цяжка табе, мнагасмелай</p>
<p>Галаве, без плячэй у людзях,</p>
<p>Але трудна й табе жыці, целу,</p>
<p>Без сваёй галавы на грудзях!»</p>
<p> </p>
<p>Так і Рускай зямлі ненарокам</p>
<p>Цяжка мераць без Ігара дні.</p>
<p>Сонца свеціць на небе высокім,</p>
<p>А князь Ігар на Рускай зямлі.</p>
<p> </p>
<p>Красны дзевы пяюць на Дунаю,</p>
<p>Галасы іх плывуць і лятуць</p>
<p>Неўгамонна ад краю да краю,</p>
<p>Цераз мора да Кіева йдуць.</p>
<p> </p>
<p>Ігар едзе праз спуск Барычоўскі</p>
<p>К абразу Пірагошчы святой.</p>
<p>Рады князю староны і вёскі,</p>
<p>Гарады весяляцца з сабой.</p>
<p> </p>
<p>Пеўшы песню старым князям, справам,</p>
<p>Потым пець маладым песняй бур:</p>
<p>«Святаславічу Ігару слава!</p>
<p>Слаўся, храбры Ўсяволад буй-тур!</p>
<p> </p>
<p>І Ўладзімір, сын Ігара-воя,</p>
<p>Малады князь — на страх палаўчан!</p>
<p>І князям, і дружыне здароўя,</p>
<p>Выступаючым за хрысціян,</p>
<p> </p>
<p>У няведамай дзікай краіне,</p>
<p>Пашматаўшым паганых палкі,</p>
<p>Слава буйным князям і дружыне</p>
<p>На далёкія векаў-вякі!»</p>
<p> </p>
<p>5 верасня 1921</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>