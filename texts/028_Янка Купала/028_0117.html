<div class="container">
<div class="book-utils">
<div id="qrcode"></div>
<a href="/Janka_Kupala/Autarcy_Skrypki_bielaruskaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1906] -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Аўтарцы «Скрыпкі беларускай» -->
<h2><a href="http://knihi.com/Janka_Kupala/">Янка Купала</a></h2>
<h2>Аўтарцы «Скрыпкі беларускай»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Чутка йграеш, гулка йграеш</p>
<p>Ты на скрыпачцы сваей,</p>
<p>К небу з думкай падлятаеш,</p>
<p>Шчасця зычыш для людзей.</p>
<p> </p>
<p>Ўперагонку з салаўямі</p>
<p>Пайсці голас можа твой.</p>
<p>Грай жа, грай жа паміж намі!</p>
<p>Ваюй песняй з цемнатой.</p>
<p> </p>
<p>Крэпкі струны тваёй скрыпкі,</p>
<p>Ў тваёй скрыпцы душа ё,</p>
<p>Ў руцэ сільнай смычок ліпкі</p>
<p>Лёгка ходзіць, як пярцо.</p>
<p> </p>
<p>Павядзеш ты ім, і песня</p>
<p>Льецца — проста б слухаў век:</p>
<p>Неяк шчасна, то балесна</p>
<p>Сябе чуеш, чалавек.</p>
<p> </p>
<p>Аб чымсь светлым, аб чымсь новым</p>
<p>Твая скрыпка грае нам;</p>
<p>Грае, грае, а ў ёй мова</p>
<p>Наша чуецца без плям.</p>
<p> </p>
<p>Беларуса й яго жонку</p>
<p>Называеш ты людзьмі,</p>
<p>Беларусь, яго старонку,</p>
<p>Славіш песнямі сваймі.</p>
<p> </p>
<p>Аж так хочацца, хоць сціха,</p>
<p>Тваёй скрыпцы ўтараваць,—</p>
<p>Піць з таго, што й ты, кяліха,</p>
<p>Аб чым граеш, апяваць.</p>
<p> </p>
<p>Гэй, пяснярка, болей, болей</p>
<p>Нам на скрыпцы сваёй грай!</p>
<p>Прывітаем хлебам-соляй,</p>
<p>Дзякуй скажа родны край.</p>
<p> </p>
<p>Бедна нашая старонка,</p>
<p>Яе ж люд бядней яе:</p>
<p>Не апеты песняй звонкай,</p>
<p>І цяпер хто ж апяе?</p>
<p> </p>
<p>Хто? — як кінеш так прыгожа</p>
<p>Для сваіх ты йграць людзей.</p>
<p>...Эх! іграй жа той, хто можа:</p>
<p>Плакаць будзе весялей.</p>
<p> </p>
<p>[1906]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>