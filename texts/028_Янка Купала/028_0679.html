<div class="container">
<div class="book-utils">
<div id="qrcode"></div>
<a href="/Janka_Kupala/Siomucha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1911] -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сёмуха -->
<h2><a href="http://knihi.com/Janka_Kupala/">Янка Купала</a></h2>
<h2>Сёмуха</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Нарэшце па віхрах, па сцюжы</p>
<p>Заглянуў вясенні прасвет;</p>
<p>Ці чуеш, ці бачыш, мой дружа,</p>
<p>Як іншы, як лепшы стаў свет?</p>
<p> </p>
<p>Ці бачыш, як неба міргае,</p>
<p>Як траўкай смяецца зямля?</p>
<p>Ці чуеш, што кум-лес нам бае?</p>
<p>Уцям, колькі ў рэчцы жыцця.</p>
<p> </p>
<p>А глянь ты на вёску на нашу,</p>
<p>На браццяў забытых у ей,</p>
<p>Я знаю, як доля іх страша</p>
<p>І колькі ім зводзіць надзей.</p>
<p> </p>
<p>Во Сёмуху выйшлі спаткалі,</p>
<p>Надзелі святочны убор,</p>
<p>Зялёнай галінкай уткалі</p>
<p>Святлічку, і ганак, і двор.</p>
<p> </p>
<p>І цешацца людзі, як дзеці;</p>
<p>Сягоння труд скінуўся з рук,</p>
<p>Хоць заўтра на белым на свеце</p>
<p>Ах, колькі чакае іх мук!..</p>
<p> </p>
<p>[1911]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>