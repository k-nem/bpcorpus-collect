<div class="container">
<div class="book-utils">
<div id="qrcode"></div>
<a href="/Janka_Kupala/Lasnaja_careuna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1910 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Лясная царэўна -->
<h2><a href="http://knihi.com/Janka_Kupala/">Янка Купала</a></h2>
<h2>Лясная царэўна</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Далёка — міль многа ад вёскі-сяла —</p>
<p>У лесе зялёным царэўна жыла,—</p>
<p>Царэўнай зялёнага лесу была,—</p>
<p>Жыла вечна ў ім, панавала над ім.</p>
<p> </p>
<p>Твар мела святлісты, як неба узор,</p>
<p>Карону насіла, сатканую з зор,</p>
<p>З лісточкаў зялёных яе быў убор.</p>
<p>Павеўнай была, як імгла, як той дым.</p>
<p> </p>
<p>Сама, як нягаданых казак напеў,</p>
<p>Век слухала лесу, што гімны ёй пеў,</p>
<p>З ёй цешыўся разам, з ёй разам цярпеў,</p>
<p>І вечар, і раніцу з ёй спатыкаў.</p>
<p> </p>
<p>Яна — як багіня (а лес той — як цар),</p>
<p>Купалася ў росах і ў каплінах хмар,</p>
<p>Праменнямі сонца ўцірала свой твар,</p>
<p>А вецер ёй косы часаў, заплятаў.</p>
<p> </p>
<p>За хмараю хмара, бег летаў і зім;</p>
<p>Агністыя зоры на небе нямым</p>
<p>Яе цалавалі паглядам сваім,</p>
<p>Яе, ненаглядную думку маю.</p>
<p> </p>
<p>За песняю песня лунала над ёй</p>
<p>І казкі луналі таемнай сям’ёй.</p>
<p>Царэўна мая ты, зялёны лес мой,</p>
<p>Я вашы і песні, і казкі пяю!</p>
<p> </p>
<p>«І ночкай, і днём — перад сном, пасля сна —</p>
<p>Я тут каралеўна,— такпела яна,—</p>
<p>Я тут, як сіротка, паную адна,</p>
<p>Не маю з кім баяць у гэтай глушы!</p>
<p> </p>
<p>Галінкі лясныя, паслушныя мне,</p>
<p>То клоняцца ў дол, то шумяць ў вышыне,</p>
<p>Адно гаманяць аб зіме і вясне,</p>
<p>А сэрца няма ў іх, няма ў іх душы.</p>
<p> </p>
<p>Кароне маёй ўсё чагось не стае...</p>
<p>Што значаць мне белыя грудзі мае,</p>
<p>Мой голас, што досвітнай птушкай пяе,</p>
<p>Агністыя вочы і рукі, як хмель?</p>
<p> </p>
<p>Грудзьмі прытуліцца не маю к каму;</p>
<p>Хто чуе, як голасам долю кляну?</p>
<p>Хто бача, як відню вачамі я цьму?</p>
<p>З кім лягу, рукамі абняўшы, ў пасцель?»</p>
<p> </p>
<p>А лес ёй шапоча лісткамі штодзень:</p>
<p>«Царэўна мая ты, мой выснены цень,</p>
<p>К каленям тваім, згнуты сам да калень,</p>
<p>Люблю і малюся, як Богу, табе!</p>
<p> </p>
<p>Ці ж мала адданы табе я ўвесь час? —</p>
<p>Сваіх не шкадую расквечаных Крас,</p>
<p>Лісткамі ўбіраю ў квяцісты абраз,</p>
<p>Цалую, мілую ў пакорнай мальбе!</p>
<p> </p>
<p>Ад вока благога цябе бараню,</p>
<p>Гадую спявачую птушак радню,</p>
<p>Шумлю аб табе на свет цэлы і сню</p>
<p>Аб сонейку, роўным тваім хараству;</p>
<p> </p>
<p>Улетку ўбіраю ў расцветы галін,</p>
<p>Зімою — ў брыльянты пушаных сняжын.</p>
<p>Зімою і ўлетку я — верны твой сын,—</p>
<p>З табою табою, царэўна, жыву.</p>
<p> </p>
<p>Чаго ж не стае табе ў гэтай глушы?</p>
<p>Ты жджэш чалавечага сэрца й душы.</p>
<p>Падумай, царэўна, і дум не сушы,—</p>
<p>Ты згінеш, як знойдзе цябе чалавек!</p>
<p> </p>
<p>Я чую — ўжо гоман плыве з-за гары,</p>
<p>Ўжо точаць там людзі свае тапары;</p>
<p>Хто ведае, можа, апошняй пары</p>
<p>З табой дажылі і загубім свой век».</p>
<p> </p>
<p>Так пела царэўна, так лес адпяваў;</p>
<p>Ёй людскіх хацелася ўцехаў, забаў,</p>
<p>Ён толькі яе знаў, яе мілаваў</p>
<p>І сеяў няверу ў яе да людзей.</p>
<p> </p>
<p>О, лес мой зялёны, о, родны ты мой!</p>
<p>Лясную царэўну сваю супакой,—</p>
<p>Ўжо ёй не мінуці дарожкі людской,</p>
<p>Ўжо прыйдзецца збыцца кароны сваёй!</p>
<p>............................................................................</p>
<p>1910</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>