<div class="container">
<div class="book-utils">
<div id="qrcode"></div>
<a href="/Janka_Kupala/Sto_ty_spis.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1906] -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Што ты спіш?.. -->
<h2><a href="http://knihi.com/Janka_Kupala/">Янка Купала</a></h2>
<h2>Што ты спіш?..</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Што ты спіш, што ты спіш,</p>
<p>Беларускі мужык?</p>
<p>Глянь! Усталі усе,</p>
<p>Як свет божы вялік!</p>
<p> </p>
<p>Толькі ты, брат, адзін,</p>
<p>Як забіты, ляжыш</p>
<p>І на долю сваю</p>
<p>Не ўстаеш, не глядзіш.</p>
<p> </p>
<p>Няўжо мала яшчэ</p>
<p>Катавалі цябе?</p>
<p>Няўжо мала яшчэ</p>
<p>Слёз і гора табе?</p>
<p> </p>
<p>Апаследненькі грош</p>
<p>З цябе лупіць казна,</p>
<p>Хоць у хаце дзяцям</p>
<p>Хлеба, солі няма.</p>
<p> </p>
<p>Хоць заклаў ты кажух,</p>
<p>Абы чынш заплаціць,</p>
<p>Хоць у лапцях ты з лык</p>
<p>Мусіш вечна хадзіць...</p>
<p> </p>
<p>Хоць кароўку сваю</p>
<p>За падаткі прадаў,</p>
<p>Хоць апошні ўмалот</p>
<p>Магазыннік забраў.</p>
<p> </p>
<p>Ты астатні свой дух</p>
<p>І свае жылы рвеш,</p>
<p>Як калоду пудоў</p>
<p>Са сто ў места вязеш.</p>
<p> </p>
<p>А у печцы тваёй,</p>
<p>Хоць мароз, хоць зіма,</p>
<p>Агонь тры дні не быў,</p>
<p>Дроў паленца няма!</p>
<p> </p>
<p>А к вяселлю рубель</p>
<p>Часам трэба калі,</p>
<p>Дык хоць з торбай ідзі,</p>
<p>Каб капейку далі!</p>
<p> </p>
<p>А не грошы ж твае</p>
<p>Там у банку ляжаць?</p>
<p>Не за грошы ж твае</p>
<p>Цар ідзе ваяваць?</p>
<p> </p>
<p>Не за грошы ж твае</p>
<p>Цэркаў гэта стаіць?</p>
<p>Не за грошы ж твае</p>
<p>Яна срэбрам блішчыць?</p>
<p> </p>
<p>Не за грошы ж твае</p>
<p>Цар палац свой зрабіў?</p>
<p>Не за грошы ж твае</p>
<p>Ён чыноў насадзіў?</p>
<p> </p>
<p>Не за грошы ж твае</p>
<p>Караблі на вадзе?</p>
<p>Не за грошы ж твае</p>
<p>І чыгунка ідзе?</p>
<p> </p>
<p>Не твой сын на вайне</p>
<p>Без галоўкі ляжыць?</p>
<p>Не сіротка твая</p>
<p>Пад варотмі стаіць?</p>
<p> </p>
<p>Дык прасніся ужо,</p>
<p>Беларускі мужык!</p>
<p>Глянь! Усе устаюць,</p>
<p>Як свет божы вялік!</p>
<p> </p>
<p>Глянь! Усходзіць ужо</p>
<p>Зорка праўды святой</p>
<p>І няволю-бяду</p>
<p>Сваёй зніме рукой!</p>
<p> </p>
<p>Толькі ты мусіш, брат,</p>
<p>Уставаць, памагаць</p>
<p>І за долю сваю</p>
<p>Ваяваць, ваяваць!</p>
<p> </p>
<p>Калі стрэльбу ў цябе</p>
<p>Адабралі тваю,</p>
<p>Ты з застрэшку вазьмі</p>
<p>Касу востру сваю!</p>
<p> </p>
<p>І ідзі, і крычы</p>
<p>Прагавітым людзям,</p>
<p>Няхай хлеба даюць</p>
<p>Табе, жонцы, дзяцям!</p>
<p> </p>
<p>Няхай знімуць з цябе</p>
<p>Чынш, падаткі, налог,</p>
<p>Бо бясплатна для нас</p>
<p>Даў зямлю гэту Бог!</p>
<p> </p>
<p>Што табе трудна жыць,</p>
<p>Дзецям хлеба няма,</p>
<p>Што не топлена печ,</p>
<p>Хоць мароз, хоць зіма!</p>
<p> </p>
<p>І ідзі, і крычы,</p>
<p>Што пот вочы заліў,</p>
<p>І ідзі, і крычы,</p>
<p>Што з табой цар зрабіў!</p>
<p> </p>
<p>Няхай бача ўвесь свет</p>
<p>Цяжку долю тваю,</p>
<p>Няхай бача ўвесь свет</p>
<p>Злое гора тваё!</p>
<p> </p>
<p>Дык прасніся хутчэй,</p>
<p>Беларускі мужык!</p>
<p>Глянь! Усталі усе,</p>
<p>Як свет божы вялік!</p>
<p> </p>
<p>[Да 7(20) красавіка 1906]</p>
<p> </p>
<p>[1906]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>