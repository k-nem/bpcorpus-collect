<div class="container">
<div class="book-utils">
<div id="qrcode"></div>
<a href="/Janka_Kupala/Dva_muzyki_i_hlusec.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1909 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Два мужыкі і глушэц -->
<!-- HEADER_FIELD Title2: (Байка) -->
<h2><a href="http://knihi.com/Janka_Kupala/">Янка Купала</a></h2>
<h2>Два мужыкі і глушэц</h2>
<h2 class="title2">(Байка)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Неяк раз вясной,</p>
<p>На балоце, над ракой,</p>
<p>Глушэц на елцы засядаў</p>
<p>І сам з сабою талкаваў.</p>
<p>А ведама усім,</p>
<p>Што з мясам гэты птах сваім</p>
<p>Бывае дарагім.</p>
<p>Дык вось, два мужыкі-панове,</p>
<p>Як бы ў змове,</p>
<p>Той з аднаго, а той з таго канца</p>
<p>Аблаву робяць на глушца.</p>
<p>Так падцікаюцца ўсё бліжай, бліжай —</p>
<p>І той, і той на птушку пальцы ліжа!</p>
<p>Аж так і згледзеў таго той</p>
<p>І, як на ліха, ў спор з сабой:</p>
<p>— Куды ты лезеш, танканогі?! —</p>
<p>Шапнуў Іван з сваёй дарогі,</p>
<p>Рукі нялёгкай чалавек,</p>
<p>З якой слыве свой цэлы век.—</p>
<p>Да гэтай птушкі мне закон,</p>
<p>А ты, гультай, адгэтуль вон!</p>
<p>— Не твой, а мой! — сапе пан Ежы,</p>
<p>К яму мой след стары, а твой, гад, свежы!</p>
<p>Я маю з прадзедаў адвеку!</p>
<p>Над гэтай пусткаю апеку.</p>
<p>— Не ты, а я тут пан! —</p>
<p>Гукнуў ужо Іван,—</p>
<p>Бач ты, абраўся <i>«сямідзённік»!</i></p>
<p>— А ты што лепшае, <i>«казённік»?!</i></p>
<p>Кідаюць стрэльбы і за грудзі</p>
<p>Ўзяліся людзі.</p>
<p>І што ж будзе?..</p>
<p>Глушэц на гэты іхны шум,</p>
<p>Што вёў так шчыра з кумам кум,</p>
<p>Падумаў: «Вось так ласуны над ласунамі:</p>
<p>Знайшлі сварыцца —</p>
<p>Пры чужым карытцы!..»</p>
<p>І... паляцеў, залопаўшы крыламі.</p>
<p>Ану, чытач, згадай канец:</p>
<p>Хто мужыкі, а хто такі глушэц?</p>
<p> </p>
<p>1909</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>