<div class="container">
<div class="book-utils">
<div id="qrcode"></div>
<a href="/Maryja_Kanapnickaja/Varazbitka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Марыя Канапніцкая -->
<!-- HEADER_FIELD CreationYear: [1908] -->
<!-- HEADER_FIELD FirstPublicationYear: 1908; 1913; 1929-1930; 1932 -->
<!-- HEADER_FIELD LangOrig: pol -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Варажбітка -->
<!-- HEADER_FIELD Translation: Янка Купала -->
<h2><a href="http://knihi.com/Maryja_Kanapnickaja/">Марыя Канапніцкая</a></h2>
<h2>Варажбітка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З польскай — М. Канапніцкай</i></p>
<p> </p>
<p>Вецер коціцца па полі,</p>
<p>Жытні колас гнецца прытка;</p>
<p>Гэй, цыганка-варажбітка,</p>
<p>Варажы мне маю долю.</p>
<p> </p>
<p>Варажы яе з чырвонай</p>
<p>Зоркі, што над хатай льсніцца,</p>
<p>З таго шуму, што так мчыцца</p>
<p>Ад дубровы ад зялёнай.</p>
<p> </p>
<p>Варажы з рукі яе мне,</p>
<p>З рукі правай, мазалістай,</p>
<p>І з крынічкі таей чыстай,</p>
<p>Што бурліць так па каменні.</p>
<p> </p>
<p>Варажы мне добрым словам</p>
<p>З той вясёлкі мнагакветнай</p>
<p>І з той кнігі, з той прасветнай,</p>
<p>Што аб шчасці кажа новым.</p>
<p> </p>
<p>...Тваёй долі няма ў кнізе,</p>
<p>Ні ў вадзіцы, ні на небе,</p>
<p>Толькі ў чорным тваім хлебе,</p>
<p>Толькі ў світцы, рванай рызе.</p>
<p> </p>
<p>Ні на зорку залатую,</p>
<p>Ні з крыніцы шумнай, чыстай,</p>
<p>А з рукі той мазалістай</p>
<p>Мужыку тут варажу я.</p>
<p> </p>
<p>Ой, ты будзеш, будзеш панам,</p>
<p>Не то князем, ні гетманам:</p>
<p>Тваё царства ўецца кругам,</p>
<p>Дзе ні пройдзеш толькі плугам.</p>
<p> </p>
<p>Бачны будзеш ты ў чырвені,</p>
<p>Што з крывавым потам льецца,</p>
<p>І ў тым золаце-праменні,</p>
<p>Што ад коскі адаб’ецца.</p>
<p> </p>
<p>Скарб ты выараш багаты</p>
<p>З нівы гэтай зааранай:</p>
<p>І талеры, і дукаты,</p>
<p>Толькі ж не сабе, а пану.</p>
<p> </p>
<p>А шлюб возьмеш ты з царыцай,</p>
<p>Што жыццё усё з табою</p>
<p>Не захоча разлучыцца...</p>
<p>Ой, шлюб возьмеш ты з бядою.</p>
<p> </p>
<p>Днём нашле сон, ночкай збудзе,</p>
<p>Сцерагчы будзе парогу;</p>
<p>Ані з ёй табе у людзі,</p>
<p>Ані з ёй табе да Бога!</p>
<p> </p>
<p>Як вясною ўсходзяць кветкі,</p>
<p>Падымаюцца хмурліва,—</p>
<p>Укалыша твае дзеткі</p>
<p>Песняй голаду слязлівай.</p>
<p> </p>
<p>Жджэ цябе дарога з ёю,</p>
<p>Ўдоўж і ўшыр зусім малая,</p>
<p>А ў зямлю глыбей затое,</p>
<p>А ў гару — аж зор хапае.</p>
<p> </p>
<p>Па ёй будуць цябе везці</p>
<p>Твае волікі сівыя</p>
<p>І званы аж вежай трэсці —</p>
<p>На магілкі на старыя.</p>
<p> </p>
<p>[1908]</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>