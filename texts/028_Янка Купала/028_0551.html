<div class="container">
<div class="book-utils">
<div id="qrcode"></div>
<a href="/Janka_Kupala/Pa_dauhinauskim_hascincy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Па даўгінаўскім гасцінцы -->
<!-- HEADER_FIELD Title2: Мінск — Акопы -->
<h2><a href="http://knihi.com/Janka_Kupala/">Янка Купала</a></h2>
<h2>Па даўгінаўскім гасцінцы</h2>
<h2 class="title2">Мінск — Акопы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пусціўшы дома пагалоску,</p>
<p>Што я нядуж, лячыцца час,—</p>
<p>Пакінуў горад, еду ў вёску</p>
<p>Набраць здароўя на запас.</p>
<p> </p>
<p>Трухкоча брычка па дарозе,—</p>
<p>Сам Разымблюм за фурмана,—</p>
<p>Мяне ж падкідвае на возе</p>
<p>Ад ям, калдобін і канаў.</p>
<p> </p>
<p>Дарогі нашы, ой, дарогі!</p>
<p>Былі няважны для язды,—</p>
<p>Цяпер сам чорт паломіць ногі,</p>
<p>На хвост нагоніць верады.</p>
<p> </p>
<p>Ах вы, шляхі!..</p>
<p>З гары на горку</p>
<p>Кульдык-кульдык, то ўвысь, то ўдол;</p>
<p>Збярэшся з думкай на гаворку,</p>
<p>А тут пад зад цябе вандол...</p>
<p> </p>
<p>Конь пазірае ўбок з укоса</p>
<p>На плех мурожны пад кустом</p>
<p>Ды круціць-верціць пад сам носам,</p>
<p>Як той кадзільніцай, хвастом.</p>
<p> </p>
<p>Абапал высяцца прысады,</p>
<p>А дрэвы пэўне па сто год —</p>
<p>Было іх больш, дый далі рады:</p>
<p>Працерабіў іх свой народ.</p>
<p> </p>
<p>Гляджу на звалены бярозы,—</p>
<p>Маркотна думкі пацяклі:</p>
<p>Змаглі вы буры і марозы,</p>
<p>Людской сякеры не змаглі.</p>
<p> </p>
<p>А людзі? Ведама, як людзі,</p>
<p>Як кожны наскі чалавек:</p>
<p>Садзіць сягоння тое будзе,</p>
<p>Што ўчора так нядбала ссек.</p>
<p> </p>
<p>Бяжыць пад коламі гасцінец,</p>
<p>Бягуць прысадзіны назад.</p>
<p>Вакол бясконца свет-дзядзінец,</p>
<p>Палеткі, вёскі, лес, як сад.</p>
<p> </p>
<p>Знаёмы гэты мне шлях родны,—</p>
<p>Даўгінаўскі вядомы шлях!</p>
<p>Які нёс годных і нягодных</p>
<p>На векавых сваіх плячах.</p>
<p> </p>
<p>З Даўгінава ў Мінск балаголы</p>
<p>Па ім, бывала, дзень у дзень...</p>
<p>Ад дзёгцю пах, скрыпня ад колаў,</p>
<p>Шум ад людзей...</p>
<p>І ўсё, як цень!</p>
<p> </p>
<p>Як сон нязбытай абяцанкі...</p>
<p>Заціхнуў шлях, як птах зімой,</p>
<p>Цяпер даўгінаўскай фурманкі</p>
<p>Ты не спаткаеш, браце мой!</p>
<p> </p>
<p>Ты не спаткаеш <i>стуль</i> суседа,</p>
<p>А мо й матулі з вас які...</p>
<p>Былі сваймі у шчасці, ў бедах,—</p>
<p>Цяпер чужыя чужакі.</p>
<p> </p>
<p>Ды ані вестачкі адтуля,</p>
<p>І нібы сам адтуль далей,</p>
<p>Адно пачуеш, як зязюля</p>
<p>Кукуе <i>там</i>, як і даўней.</p>
<p> </p>
<p>А воўк завые — адгалоскі</p>
<p>Лятуць сюды, калі дзень ціх,</p>
<p>Як бы і воўк <i>адгэтуль</i> вёскі</p>
<p>Забыць не можа там — <i>у іх</i>.</p>
<p> </p>
<p>Для птушкі вольнай і для звера,</p>
<p>Як і для думкі — ўвесь ім свет!</p>
<p>Для іх не ўпішаш на паперы</p>
<p>Ні меж гранічных, ні пікет.</p>
<p> </p>
<p>Калісь мы ў Рыгу збожжа везлі,</p>
<p>Цяпер зямлі завезлі часць...</p>
<p>Але ж куды мы, думка, ўлезлі?</p>
<p>Глядзі, наклічама напасць!</p>
<p> </p>
<p>Ану, мой косю!</p>
<p>Што там?</p>
<p>Пустка...</p>
<p>Вярні з гасцінца ўбок гужом!</p>
<p>Бо далей — «пропуск», і... «пшэпустка».</p>
<p>Стань, Разымблюм!</p>
<p>Акопы ўжо!</p>
<p>1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>