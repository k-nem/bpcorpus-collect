<div class="container">
<div class="book-utils">
<div id="qrcode"></div>
<a href="/Valarjan_Palascuk/Lenin_Paema.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Валяр'ян Паляшчук -->
<!-- HEADER_FIELD CreationYear: 1923 -->
<!-- HEADER_FIELD FirstPublicationYear: 1913; 1924; 1927; 1930; 1932-1933; 1936-1939 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1999 -->
<!-- HEADER_FIELD StyleGenre: мастацкі/балада,мастацкі/паэма -->
<!-- HEADER_FIELD Title: Ленін (Паэма) -->
<!-- HEADER_FIELD Translation: Янка Купала -->
<h2><a href="http://knihi.com/Valarjan_Palascuk/">Валяр'ян Паляшчук</a></h2>
<h2>Ленін (Паэма)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З украінскай — В. Палішчука</i></p>
<p> </p>
<p>Калі загудзе мілагучна гудок па-над местам</p>
<p>— Малая фабрыка,</p>
<p>Калі зараве летучы ўсё вышэй і вышэй</p>
<p>Аж да рыку атласнага, басам</p>
<p>— Ліцейны завод,</p>
<p>Калі завярэшчыць трыма галасамі</p>
<p>Медны боль паравоза, зарэзанага на вакзале,</p>
<p>І коміны па небе кучаравыя раскінуць хвасты,—</p>
<p>Тады работнікі масаю, гуртам</p>
<p>Ідуць на работу,—</p>
<p>Што яны думаюць? — хто іх разбярэ...</p>
<p> </p>
<p>*</p>
<p>Але калі гудок гнеўна хапае паветра,</p>
<p>То захлынаецца хрыпам, як схоплены раптам за горла,</p>
<p>Калі перарыўчасты і заўзяты роў яго,</p>
<p>Маўляў, разрываюцца лёгкія ў грудзях,</p>
<p>То падымаецца, то апускаецца, як той крылаты</p>
<p>агромністы грыф,</p>
<p>А потым уніз адкідае хвасты</p>
<p>Цяжарністых зыкаў,</p>
<p>Што недзе губляюцца ў полі</p>
<p>Ці ў ночнае цемры,—</p>
<p>О, тады работнікі зрываюцца па сваіх каморках са сну,</p>
<p>Выбягаюць з баракаў, з пасёлкаў</p>
<p>І лятуць, як мага, у завод:</p>
<p>«Нешта сталася!..»</p>
<p>Тады іх не спыняць ні стрэлы гарматаў,</p>
<p>Ні зык болю зубнага куляў варожых.</p>
<p>Яны арганізована ў адзін ўсе сціскаюцца жмут</p>
<p>Пад жалезнымі жэбрамі гмаху-завода,</p>
<p>Што налягае асветленай шкляна-бетоннай засновай</p>
<p>На ночную цьму,—</p>
<p>О, тады хрыпла крычаць аратары,</p>
<p>Падчас злавешча шэптамі асцерагаюць,</p>
<p>А часам выпускаюць галасы</p>
<p>Пад рыштаваную столь чайкамі,</p>
<p>Тэнаровымі чайкамі, чайкамі лятаць.</p>
<p>Клічуць работнікаў:</p>
<p>«Прыйшоў час»,</p>
<p>Час выступаці ўраз</p>
<p>Проці царату,</p>
<p>Проці ворагаў працоўнага люду,</p>
<p>Юнкераў, бандытаў і узурпатараў.</p>
<p> </p>
<p>*</p>
<p>Гэй, дый павыганялі ж усіх,</p>
<p>Што павукамі былі зачаіліся</p>
<p>Пад апекаю згодніцкага ўраду,</p>
<p>А кастрычнікаўскае чырвонае лісце асін</p>
<p>Шапнула рабочым параду,</p>
<p>Аж само затраслося,</p>
<p>Спужалася,</p>
<p>Паляцела, як галовы з плеч.</p>
<p>Ой, пілі ж віно дый чырвоны сок!</p>
<p> </p>
<p>*</p>
<p>Нічога, што заводы зялом зараслі,</p>
<p>Стаў аблог,</p>
<p>Але дух паўстанчы, дух перамог.</p>
<p>І вось</p>
<p>Патроху</p>
<p>Пачалі прачынацца гудкі,</p>
<p>Зноў склікаці да працы.</p>
<p>Там адзін,</p>
<p>Там праз тыдзень другі,</p>
<p>Трэці цераз месяц аж вунь дзе азваўся —</p>
<p>Усе прачнуліся...</p>
<p>А хлопцы надзею гадуюць:</p>
<p>— Ды яно як так пойдзе,</p>
<p>То хутка задыміць і домна.</p>
<p>Эге, кажуць, жывём:</p>
<p>Трубны падняўся...</p>
<p>Але ж, ды яно й Ганка таго...</p>
<p>А наш цераз месяц і без буржуяў пойдзе.</p>
<p>Так, пасуваецца гаспадарка Леніна.</p>
<p> </p>
<p>*</p>
<p>Як места ў вострых комінах усё</p>
<p>Ў тумане варыцца халодным,</p>
<p>Як вежы на царквах галодных</p>
<p>Ў сабе хаваюць сонца адбіццё,</p>
<p>Калі ў дасветнай коміны пары,</p>
<p>Як шчупаковы зубы велізарны,</p>
<p>Хапаюць неба угары,</p>
<p>А паміж іх раздутыя веж пухіры</p>
<p>Блішчаць, наліты гніллю марнай;</p>
<p>Калі гудкі пераказалі</p>
<p>Свой ранічны ўжо «войча наш».</p>
<p>І йдуць работнікі ў жалезну залу</p>
<p>Да чыгуновых чаш,</p>
<p>Дзе варыва клякочыцца агнёвае,</p>
<p>Нам праракуючы ўсім жыццё новае,—</p>
<p>Тады скрозь бегаюць па месту хлапчаняты,</p>
<p>Разлепльваюць газеты й тэлеграмы.</p>
<p>На ўступе: супынілася адна вайна праклятая,</p>
<p>Але йшчэ соткі горшых перад намі:</p>
<p>Йшчэ Дон гартуе шаблю,</p>
<p>Йшчэ йдуць чэхаславакі,</p>
<p>Але гарачае работніцкае сэрца</p>
<p>Не стане больш драмаць...</p>
<p>Бібула рыжая на сценах,</p>
<p>А літары, як вераб’і,</p>
<p>Крычаць рабочаму у вочы,</p>
<p>Што сіла ўся ў яго руцэ.</p>
<p>Каля завода на дасках таксама —</p>
<p>Заклікі «Правды», што патрэба йсці</p>
<p>Да новых светавых пажараў</p>
<p>Аж да камуны, як сусветнай людскай мэты.</p>
<p>А побач</p>
<p>На сівым замурзаным шматку</p>
<p>Крывулямі накручана зялёнымі,</p>
<p>Што сёння а гадзіне сёмай</p>
<p>У Аляксандраўскім народным доме</p>
<p>Даклад таварыша Леніна.</p>
<p>І йдуць работнікі праз дошкі ў вароты</p>
<p>Туды, дзе пасы і дзе трыбы шыпацяць.</p>
<p>Ляжыць на кожным з іх часцініна работы,</p>
<p>Як рэвалюцыі пячаць.</p>
<p>Зіркае кожны на табліцу,</p>
<p>Успамінае голад той і рэвалюцыю;</p>
<p>А як пасля работы выйдуць ланцугом на брук,</p>
<p>Дык кожны у Нардом захоплена спяшыць,</p>
<p>Каб яркімі навінамі упіцца.</p>
<p> </p>
<p>*</p>
<p>Нядаўна разагналі Устаноўчы Збор</p>
<p>(Быў старшынёй эсэр Чарноў).</p>
<p>Як сала на агні, сквярчэліся пасля таго прамовы</p>
<p>Ў Цэка ПСР:</p>
<p>«Пакажам мы бальшавікам,</p>
<p>Як выдумляць паганую гульню ізноў.</p>
<p>А за народну кроў і за Ўстаноўчы Збор —</p>
<p>Кроў!»</p>
<p>І пастанова:</p>
<p>«Леніна забіць!»</p>
<p>Халодны пот на збеленых ад злосці тварах</p>
<p>І ліхаманка у руках.</p>
<p>Калі мігаюць вогнікамі вочы</p>
<p>І лыпаюць, як пасткі, зрэнкі,</p>
<p>Што, можа, вось-вось і накрыюць —</p>
<p>Не змогуць расплаціцца,</p>
<p>І усяму наступіць крах,</p>
<p>Народная загіне праўда,</p>
<p>Як гром далёкі у гарах.</p>
<p> </p>
<p>*</p>
<p>— Дык Леніну за гэта што? —</p>
<p>Спытаўся правадыр баявікоў.</p>
<p>Усхамянулася тут Іванова —</p>
<p>І праняслося: смерць!</p>
<p>— Хто — за?</p>
<p>Нервова з цішыні</p>
<p>Ўверх падняліся рукі.</p>
<p>Раз, два, тры... Ўсе!</p>
<p>— Ітак, таварышы-баявікі:</p>
<p>Сягоння, першага чысла,</p>
<p>Забіта Леніна.</p>
<p>І далі дырэктывы:</p>
<p>— Найлепей хай заб’е рабочы,</p>
<p>Каб паказаць на цэлы свет,</p>
<p>Што важакоў фальшывых</p>
<p>Не хочуць самі пралетары —</p>
<p>І знішчаюць.</p>
<p>Такая думка Гоца і Цэка —</p>
<p>І я так раю:</p>
<p>Дык на Усова ці Казлова</p>
<p>Кладзецца, думаю, высокі гонар,</p>
<p>Набоі ёсць.</p>
<p>Хто забірае слова?</p>
<p> </p>
<p>*</p>
<p>І злыя вочы, хмурыя крыху</p>
<p>Пад цёмнаю паветкай змкнутых броваў,</p>
<p>Спадлоб’я глянулі, як змеі,</p>
<p>Як быццам шэрай сталяй зварухнулісь.</p>
<p>То выйшаў Усоў,</p>
<p>Як сіла шэра-жоўтая рабочых мас.</p>
<p>На твары маладым</p>
<p>Асеў пясок жыцця —</p>
<p>І стаў зямлісты колер.</p>
<p>На безбародым і бязвусым твары</p>
<p>Мужчыны год мо з дваццаць сем</p>
<p>Упарта выступалі скуліцы,</p>
<p>Што звужваліся кнізу</p>
<p>На востры падбародак.</p>
<p>І вось на гэтым твары</p>
<p>Ад слоў правадыра баявікоў</p>
<p>Пабеглі кроплі поту.</p>
<p>Прайшоў яшчэ уперад.</p>
<p>— Згаджаюся! —</p>
<p>Сказаў.</p>
<p> </p>
<p>*</p>
<p>А потым парасткі куль алавяных,</p>
<p>Што прарастаюць</p>
<p>З насення пораху і дынаміту,</p>
<p>Як маладыя дзе шпарагі,</p>
<p>Надрэзалі, каб атруціць.</p>
<p>Нацыркалі прыправы,</p>
<p>Якая у сабе глыбока затаіла</p>
<p>Смяротную хімічную формулу</p>
<p>На немінучую лютую смерць</p>
<p>Кіраўніку жывому</p>
<p>Саўнаркому.</p>
<p>Усоў прыйшоў ў Нардом.</p>
<p>Было йшчэ рана — ён зайшоўся у буфет,</p>
<p>А там работнікі — размовы, гоман.</p>
<p>І хоць і быў наказ</p>
<p>Ні з кім не гаварыць —</p>
<p>Не вытрываў.</p>
<p>Так цягнецца ўчуццё,</p>
<p>Як той да сонейка сланечнік,</p>
<p>Так колецца самотнасць,</p>
<p>Як калюкі чартапалоху.</p>
<p>Душу ўсю прасціраў да грамады,</p>
<p>Бо разгубіўся сам,</p>
<p>Як ў ночку цёмную на моры</p>
<p>Закінуты матрос.</p>
<p>Застаўся сам, як выстрал між агнямі,</p>
<p>Як зайздрасць да братоў,</p>
<p>Як зерне на асфальце,—</p>
<p>Адна чужая тут яго душа.</p>
<p>А калектыў заўсёды</p>
<p>Паіў душу сытой,</p>
<p>І сілы расцякаліся,</p>
<p>Як мыслі па палях.</p>
<p>Рабочы калектыў і ён вязаліся ў адно</p>
<p>І з думкамі супольнымі,</p>
<p>Як буйны сад, жылі.</p>
<p>А тут — ў вялікі гэты час —</p>
<p>Глухая адзінота,</p>
<p>Што вытрываць яе не змог.</p>
<p>Паварухнуўся камень —</p>
<p>І падышоў Усоў да іх.</p>
<p> </p>
<p>*</p>
<p>Яны яго адразу прынялі</p>
<p>Ад слова аднаго;</p>
<p>Адчулі так,</p>
<p>Як зверы ворага ці друга:</p>
<p>Адным інстынктам,—</p>
<p>І глынулі.</p>
<p>(Салодкая так інтуіцыя</p>
<p>Раней ад нас гаворыць.)</p>
<p>Ён друг — рабочы,—</p>
<p>Дзеля таго і гутарка,</p>
<p>Гарцуючы крыніцай па каменні мысляў,</p>
<p>Пабегла, рвалася, драбнілася бясконца,</p>
<p>То зачаплялася павоем за галіны лозунгаў,</p>
<p>Каб рукі гнеўныя супрэчак</p>
<p>Зноў разрывалі іх на часткі.</p>
<p>А у кішэні браунінг ляжаў,</p>
<p>Як змерзнены лядзяк,</p>
<p>Што таяў ледзяной вадою,</p>
<p>Калі дакратвалась рука</p>
<p>Гарачая, як той праступак.</p>
<p> </p>
<p>*</p>
<p>З работнікамі блізкімі яму</p>
<p>Вузламі логікі й супрэчак</p>
<p>Прыкручываў, як цела да слупа,</p>
<p>Ў сабе сярдзітую гатоўнасць на забойства.</p>
<p>Апошні раз пераканаць сябе хацеў,</p>
<p>Што Ленін — вораг ўсім работнікам,</p>
<p>Што ўсе бальшавікі — праціўнікі свабоды,</p>
<p>Што патакаці годзе</p>
<p>Грабаўшчыкам яго відзенняў</p>
<p>І міражоў зіячых.</p>
<p>Пераканаць сябе — пераканаць другіх:</p>
<p>Папробаваў яшчэ.</p>
<p>Прыдаўліваў абцасамі з’ядлівых слоў</p>
<p>Ён тактыку бальшавікоў</p>
<p>За тое, што Устаноўчы разагналі Збор,</p>
<p>Салонай граззю ў горла кідаў</p>
<p>Староннікам заўзятым</p>
<p>Дыктатуры пралетар’ята.</p>
<p>Работнікі спрачаціся не ўмелі добра,</p>
<p>Але сваё вялі...</p>
<p>А потым:</p>
<p>— Э, браток,</p>
<p>Ты штось не тое!</p>
<p>З табою кашы не зварыць.</p>
<p>Паслухай Леніна ты лепей.</p>
<p> </p>
<p>*</p>
<p>Натоўпіліся, збіліся, панадстаўлялі вушы,</p>
<p>Галовы, вочы — быццам зала, поўная ікры.</p>
<p>Трыбуна і вадзіцы шклянка.</p>
<p>Таварыш Ленін гаварыў:</p>
<p>— У барацьбе крывавай</p>
<p>Вы захапілі ўладу.</p>
<p>За тысячы работніцкіх ахвяр,</p>
<p>Якіх напышненыя генералы</p>
<p>Ў сляпой нянавісці да «шэрае скацінкі»,</p>
<p>Як вераб’ёў,</p>
<p>Расстрэльвалі</p>
<p>На фронтах.</p>
<p>А пасля,</p>
<p>Калі вы узняліся —</p>
<p>Яны пайшлі на Петраград.</p>
<p>Сюды спяшылі з інгушамі</p>
<p>Красновы белыя,</p>
<p>Калі ў сярдзітым спачуцці да іх</p>
<p>Вось тут пасярод нас</p>
<p>Праклёнамі</p>
<p>Званы</p>
<p>Гудзелі</p>
<p>На слаўныя калюмны</p>
<p>Чырвонай гвардыі,</p>
<p>Карнілаў гуртаваў тут войска,</p>
<p>Каб вас прагнаць...</p>
<p> </p>
<p>*</p>
<p>Усоў раптоўна схамянуўся,</p>
<p>Маўляў, штырхнула токам,—</p>
<p>Прыпомніў ён:</p>
<p>— І я тады ішоў, як металіст,</p>
<p>Краснова біць...</p>
<p>Імчыцца наш уночы браняпоезд,</p>
<p>Такі іржавы скрып...</p>
<p>А Ленін далей:</p>
<p>— Гнаілі па астрогах вольных духам,</p>
<p>Каб у ярме трымаці нас.</p>
<p>Нарэшце мы Кастрычнікам Чырвоным</p>
<p>Зняслі іх, як віхор салому,</p>
<p>Перавярнулі вызыску палацы</p>
<p>І пакрышылі краты...</p>
<p>Няўжо цяпер вы будзеце прымаць</p>
<p>Свядома, дабравольна</p>
<p>Заўзятых ворагаў у хату да сябе,</p>
<p>Што будуць вас шпягоўствам гадаваць?</p>
<p>Атрутаю брахні накормяць,</p>
<p>Як пацукоў галодных?</p>
<p>Што здрадаю зайздроснай</p>
<p>Паіць вас будуць кожны час,</p>
<p>Пакуль агонь свядомасці</p>
<p>Да волі не пагас?</p>
<p>І покуль пэўныя вы ў тым,</p>
<p>Што й вы такія ж людзі,</p>
<p>Не уцячэ, як пара</p>
<p>На двор з жывога дому.</p>
<p> </p>
<p>*</p>
<p>І вось цяпер</p>
<p>Вы возьмеце, маўляў, рабы,</p>
<p>Падставіце зноў самі свае плечы</p>
<p>Для ворага буржуя,</p>
<p>Які заўсёды ў сэрцы лютасць чуе</p>
<p>Да кожнага работніка,</p>
<p>Бо адабралі фабрыкі мы ад яго,</p>
<p>Каб вольна працаваць?</p>
<p>Мы возьмем і дапусцім</p>
<p>Памешчыка у двор?..</p>
<p>Вы ведаеце — парабак яму</p>
<p>Быў раб.</p>
<p>Жандары замест платы,—</p>
<p>І вы іх возьмеце ў сваю работніцкую хату,</p>
<p>Каб іх жа гадаваць?</p>
<p>Дапусціце ў рады?</p>
<p>Падзеліцеся сілаю сваёй і ўладай</p>
<p>На глум, на смех?</p>
<p>А хітрасцю,</p>
<p>Маўляў, змяіным звівам,</p>
<p>Яны паволі адбяруць і рэшту ўлады,</p>
<p>Бо іх тады навука, грошы і мараль.</p>
<p>А ваша кроў і спадзяванні,</p>
<p>Як кветка згінуць ранняя...</p>
<p> </p>
<p>*</p>
<p>А Усоў, хаця і спраціўляючысь,</p>
<p>Шоў думкамі за Леніным:</p>
<p>— Яно то так... Крывавая... так... барацьба...</p>
<p>То праўда... Нашы раны і бяда...</p>
<p>Але прычым тут Устаноўчы Збор?</p>
<p>Нашто бальшавікі яго</p>
<p>Зухвала разагналі?</p>
<p>Яны ж народныя паслы...</p>
<p>Какошкін, Шынгароў...</p>
<p>Што іх забіта, можа, так і трэба;</p>
<p>Яны папраўдзе ворагі для нас,</p>
<p>А можа, гэта для таго,</p>
<p>Каб крытыкі не мець?</p>
<p>Дарваліся да ўлады...</p>
<p>О тыраны!..</p>
<p> </p>
<p>*</p>
<p>А Ленін далей:</p>
<p>— Калі ж адкрыта іх дурман</p>
<p>Свядомыя работнікі</p>
<p>Не стануць піць адразу,</p>
<p>То тысячы сацыял-здраднікаў</p>
<p>Вужамі падпаўзуць</p>
<p>Ў лакейскім поспеху буржуям дагадзіць</p>
<p>дапамогуць вас падступна ашукаць</p>
<p>І на забой ізноў</p>
<p>Ў жывёлавых вагонах</p>
<p>На славу капіталу,</p>
<p>Як быдла, павязуць, пагоняць.</p>
<p>Куды? Нашто?</p>
<p>Каб меці мытніцу на Дарданелах,</p>
<p>А над Канстантынопалем выснёныя крыжы</p>
<p>На нашу згубу, на знявагу?</p>
<p> </p>
<p>*</p>
<p>Усоў бліжэй шчэ падышоў,</p>
<p>Грудзьмі стаў проць грудзей.</p>
<p>Трасліся рукі і пачуцці.</p>
<p>Як мухі з ліпкае паперы —</p>
<p>Так вырываліся, ўспаўзалі думкі,</p>
<p>Хацелі выбрацца на волю.</p>
<p>Чаго бліжэй ён стаў —</p>
<p>Забіць ці слухаць?</p>
<p>Усоў так думаў і пытаў:</p>
<p>«Няўжо ніхто яго і не адважыцца забіць?</p>
<p>А я?</p>
<p>О, хоць бы злосці падкаціла!»</p>
<p>Каб пераверыць сілу,</p>
<p>Сябе ён раззлашчаў:</p>
<p>«Тыран» —</p>
<p>А выйшла неяк</p>
<p>Недарэчна і смяшліва.</p>
<p>І ў той жа час</p>
<p>Ласкава людскі погляд</p>
<p>Дакрануўся Усова.</p>
<p>Ільіч як быццам падмаргнуў</p>
<p>Так цёпла, цёпла.</p>
<p>Казаў вачыма: «Думаш — не ведаю?</p>
<p>Работнік ты — і я, брат, для цябе».</p>
<p>А сам — шырокі твар і зморшчкі каля носу,</p>
<p>Вырэзбеныя разаком упартасці і часу,</p>
<p>У розныя бакі праменні сеюць.</p>
<p>А вочы чорныя і з аганьком,</p>
<p>Маленькія і цёплыя,</p>
<p>А іншы раз хітрэнькія</p>
<p>Пад мудрым шышкаватым лбом.</p>
<p>За цвёрдасцю вачэй</p>
<p>Глыбока прытаіўся смех —</p>
<p>Якісь і добры, і суровы.</p>
<p> </p>
<p>*</p>
<p>Чагосьці у натоўпе перакінулісь славамі —</p>
<p>Увага, рэпліка, ці што...</p>
<p>Цікава Ленін трохі вока прыжмурыў,</p>
<p>Адной брывёю ўверх стральнуў:</p>
<p>Ён прыслухаецца.</p>
<p>Так проста і па-людску выявіў цікавасць.</p>
<p>Не адчуваў таго, што Ленін ён.</p>
<p>Здавалася, і не дагадываўся ён,</p>
<p>Што ён ёсць Ленін.</p>
<p>А голас поўны і наліты сілаю жыцця,</p>
<p>Як яблыка аліўнае,</p>
<p>У душу пэўнасць лье.</p>
<p>І словы ўсе звычайныя,</p>
<p>А раскусіць — арэшак у сярэдзіне.</p>
<p> </p>
<p>*</p>
<p>І вось Усоў як быццам прабудзіўся —</p>
<p>Ударылі зноў словы:</p>
<p>— То хітрасці буржуазіі.</p>
<p>Яны не кідаюць надзеі</p>
<p>Перамагчы.</p>
<p>А як гавораць — мёд у вуснах.</p>
<p>І выбары агульныя для ўсіх,</p>
<p>І раўнапраўны голас для работнікаў.</p>
<p>(Падзякуйце панам:</p>
<p>Ваш голас мае сілу з іхняй нараўне!</p>
<p>Шануйце —</p>
<p>Нарэшце дапусцілі!).</p>
<p>А мы гаворым ім:</p>
<p>Не трэба Учрадзілкі,</p>
<p>Не трэба курава снатворнага для нас.</p>
<p>Прыйшоў апошні час</p>
<p>Падняць чырвоны сцяг.</p>
<p>Пралетаром на свеце сіла і улада</p>
<p>Ім органам іх дыктатуры,</p>
<p>Ўся ўлада — Радам.</p>
<p>І хай жа пасягнуць — гарматы і набоі</p>
<p>Наперад, гэй, таварышы, да усясветнай волі! —</p>
<p>І грохатам разбушаваных хваль</p>
<p>У зале прабурліла згода.</p>
<p>Як лівень, воплескі шугнулі:</p>
<p>«За ўладу Рад — ура!</p>
<p>Няхай жыве наш Ленін — наш жа правадыр,</p>
<p>Савецкая улада на ўвесь мір!</p>
<p>Прэч Учрадзілку!»</p>
<p> </p>
<p>*</p>
<p>Усова сэрца білася,—</p>
<p>Так білася, як рыба ў сетцы.</p>
<p>Што ён казаў?</p>
<p>Дык значыць — здраднікі?</p>
<p>Хіба я здраднік?</p>
<p>Эсэры за народ!</p>
<p>Няўжо ж то мой пракляты рот</p>
<p>Не закрычыць:</p>
<p>«Няпраўда гэта!»</p>
<p>А ў галаве туман...</p>
<p>Вось Ленін ўжо з трыбуны</p>
<p>Паволі сходзіць...</p>
<p>Угаварыліся, што тут...</p>
<p>Рука слізнула і дрыжыць —</p>
<p>Дакратваецца ўжо да сталі...</p>
<p>А маса люду, як табун,</p>
<p>Гуртуецца, каб выйсці —</p>
<p>Шугнула й стала</p>
<p>Запынка</p>
<p>У дзвярах;</p>
<p>Цяпер пара!..</p>
<p>Але адразу цёплая імлявасць,</p>
<p>Як малако, па целе разлілася,</p>
<p>І мякка стала так —</p>
<p>Знядужаў</p>
<p>Цэлы,</p>
<p>Ўвесь.</p>
<p>А дзесь</p>
<p>Зашалясцела:</p>
<p>«Не трэба!»</p>
<p>І скрозь туман пранеслася,</p>
<p>Як вецер лёгкавейны:</p>
<p>«Я сам,</p>
<p>Сярод усяе масы — сам».</p>
<p>А Ленін пазірае,</p>
<p>Ступае звольна,</p>
<p>Работнікі здзіўлена разважаюць:</p>
<p>— Усё, што б ён ні гаварыў,</p>
<p>Яны і самі гэта знаюць,</p>
<p>Хоць часам і няясна,</p>
<p>Але не ўмеюць выказаць.</p>
<p>Дзеля таго на Леніна ўзіраюцца з любосцяй,</p>
<p>Як меншы брат на брата.</p>
<p>«Не, не магу, не смею!»</p>
<p>Яшчэ крапінку заяснеў</p>
<p>І стаў як бы у сне.</p>
<p> </p>
<p>*</p>
<p>Як разышліся ўсе, ўцякаў за места,</p>
<p>А там пайшоў у лес.</p>
<p>Стаяў і меркаваў аб Леніне:</p>
<p>— Няўжо ён творыць новы свет</p>
<p>І вучыць дзеля сваёй славы?</p>
<p>Няўжо дзеля таго працуе ён,</p>
<p>Каб ззянне гоману і подзіву плыло</p>
<p>Ва ўсе куткі зямное кулі,</p>
<p>Як цёплае дыханне —</p>
<p>Адно аб ім.</p>
<p>Шукаючы бяссмерця?</p>
<p>Няўжо дзеля таго працуе ён і думае,</p>
<p>Каб у вяках танулі думкі</p>
<p>І павуцінаю плялісь легенды,</p>
<p>Што звязаны з іменнем Леніна?</p>
<p>А можа, ён для чалавецтва усяго,</p>
<p>Ў якім пагруз,</p>
<p>Як рот ці рупар для вякоў?</p>
<p>Выкідвае намовы,</p>
<p>Што сталі словам</p>
<p>Для ўсіх працаўнікоў?</p>
<p>Аж запыхаецца у сіле.</p>
<p>А можа, зноў гіганцкая будоўля тая,</p>
<p>Што крыецца пад чэрапам упарта-шышкаватым,</p>
<p>Паўстала тут, каб задаволенне сваё каваці</p>
<p>З асалоды ў працы?</p>
<p>А мо глухая тут энергія,</p>
<p>Якая у лянівасці паноў-бацькоў драмала,</p>
<p>Збудзілася да творчае работы,</p>
<p>Што раптам, выпадкова,</p>
<p>Прарвалася у прорвіну палітыкі і веды?</p>
<p>А можа, помстаю — за брата?</p>
<p>А можа, й так сабе?</p>
<p> </p>
<p>*</p>
<p>Прыпамінаў, які жа ён?</p>
<p>Намаляваў, як Ленін,</p>
<p>Паклаўшы рукі у кішэні,</p>
<p>Спакойна выкладаў, падчыркваючы думку,</p>
<p>Што ўжо жыла няясна</p>
<p>У голавах мільёнаў,</p>
<p>А зараз праяўляецца, як здымак,</p>
<p>У тысячы адкрытых слухачоў.</p>
<p>— Тады ахвяра чалавецтва ён,—</p>
<p>Казаў Усоў атарапелы.</p>
<p>І гідасна было, калі тут выпадкова</p>
<p>Зноў дакранаўся</p>
<p>Абслізлы браунінг да пальцаў,</p>
<p>Як гадзіна абкормлена</p>
<p>Атручанаю стравай,</p>
<p>Што аж не лезе ў ляпу.</p>
<p>«Ах, так!? Ты йшчэ?»...</p>
<p>Паспешна выцягнуў з кішэні</p>
<p>І шпыргануў ў карчы,</p>
<p>А далей думаў:</p>
<p>— Тады, выходзіць, Леніна нямаш ткі для сябе?</p>
<p>А ён ахвяра цэлых пралетарскіх пакаленняў,</p>
<p>Якім нясе і розум, і навуку,</p>
<p>Пачуцці й ясныя навекі дні,</p>
<p>Што дзесь хаваюцца і тлеюць</p>
<p>Ў нянавісці на дне.</p>
<p>І вось яна, ахвяра гэта, там,</p>
<p>Дзе блузы шэрыя з рукамі у мазуце.</p>
<p>Яны імкнуцца праглынуць ахвяру гэту,</p>
<p>І, сілаю яго упіўшыся,</p>
<p>Пайсці ў бітву за будучыну лепшую,</p>
<p>А Леніна самога,</p>
<p>Быць можа, і забыць.</p>
<p>О, значыць, ён не для сябе.</p>
<p>О, не!</p>
<p>Громакіпучыя распырсківае сілы</p>
<p>Ў агні прарочым,</p>
<p>Не думаючы аб сабе,</p>
<p>Бо толькі б захацеў —</p>
<p>І кінецца буржуазія</p>
<p>Яму грашыма й працаю служыць,</p>
<p>Каб закупіць яго запал,</p>
<p>І, подкупам уціхамірыўшы,</p>
<p>Заткнуці рот</p>
<p>Ядою смачнаю на фоне шкла і злата.</p>
<p>А потым усіх пралетараў,</p>
<p>Абдураных за дзікі гнеў</p>
<p>Да пана</p>
<p>Пад бойню сілы падвясці</p>
<p>І замарочыць дух,</p>
<p>Каб масамі павесці пад абух</p>
<p>На помсту войнаў...</p>
<p> </p>
<p>*</p>
<p>Усоў прыпомніў,</p>
<p>Як дакрануўся Ленін да вачэй</p>
<p>Такімі добрымі, хітрэнькімі вачыма,</p>
<p>Што той заціхнуў, як дзіця,</p>
<p>І слухаці пачаў</p>
<p>Без межаў часу.</p>
<p>— Не, ён не думае аб касце камуністых,</p>
<p>Не спіць начамі, піша і сачыць</p>
<p>Для нас саміх.</p>
<p>Яшчэ і вечна на старожы,</p>
<p>Бо прытаілась смерць...</p>
<p>Не, не магу я</p>
<p>Развеяці свой грэх,</p>
<p>Не магу!..</p>
<p> </p>
<p>*</p>
<p>Вялікі сорам, як віна,</p>
<p>Прыціснуў і шпырнуў набок Усова,</p>
<p>Як брудную і мокрую анучу.</p>
<p>Так на душы яго было.</p>
<p>— Не йсці да іх</p>
<p>(Эсэраў).</p>
<p>Чаго б туды ісці?</p>
<p>Наказу й слова не стрымаў,</p>
<p>Яшчэ і здрадзіў іх.</p>
<p>Звіхнулась думка.</p>
<p>Што ёсць між намі спольнага цяпер?</p>
<p>За мной грымнулі каменныя дзверы,</p>
<p>Калі ў карчах зашастаў браўнінг.</p>
<p>Я не адважыўся —</p>
<p>Не страх жа гэта,</p>
<p>А скажуць — трус.</p>
<p>Я не баюсь,—</p>
<p>А неяк непрыемна.</p>
<p>Ну, як цяпер?</p>
<p>І дзе схілюся?</p>
<p>А хочацца так расказаць...</p>
<p>Ды хто ўсё зразумее?</p>
<p>Да іх пайсці (бальшавікоў),</p>
<p>Што іх страляў нядаўна?</p>
<p>Хіба павераць?</p>
<p>А можа, я падосланы з эсэраў правакатар!</p>
<p>Тады ўцякаць...</p>
<p>Ад іх і ад сябе ўцякаць!..</p>
<p> </p>
<p>*</p>
<p>Пачаў прыпамінаць ізноў:</p>
<p>— А можа, йшчэ хто ёсць...</p>
<p>Казлоў — ён просты, грубы,</p>
<p>Але работнік ён.</p>
<p>Яму сваю падстаўлю рану,</p>
<p>Хай длубяне са злосці</p>
<p>Або загоіць.</p>
<p>Яму скажу.</p>
<p>Бо да Цэка пайсці —</p>
<p>Не зразумеюць там,</p>
<p>Бо нашы душы розныя,</p>
<p>Яны асвечаны, інтэлігенты,</p>
<p>Закачанеўшыя ў змаганні,</p>
<p>Без ваганняў,</p>
<p>А я — работнік-самавучка,</p>
<p>Я йшчэ ўсяго не ведаю дакладна...</p>
<p> </p>
<p>*</p>
<p>Як неабчэсаная каменная брыла,</p>
<p>Казлоў звычайны, так сабе работнік.</p>
<p>Душа яго нязменная й грубая</p>
<p>Дзесь урасла углыб,</p>
<p>Ўся мохам абрасла,</p>
<p>У мясенях заскарупела,</p>
<p>Шуміць, як вербалоза з дзікім ветрам,</p>
<p>І выдзерці яе,</p>
<p>Як чарапаху сплюшчаную, стуль —</p>
<p>Сіл не было,</p>
<p>Ён сам не змог ні разу,</p>
<p>Хоць дакладаў натугі.</p>
<p>І во ў каморцы затхлай,</p>
<p>Дзе на тапчан, як блін, лёг матарац,</p>
<p>Расказаваў Усоў</p>
<p>Сваё жыццё.</p>
<p>Здалёку ён зайшоў,</p>
<p>Як паляўнічы ў полі,</p>
<p>Каб падысці прызнацца.</p>
<p>Баяўся, ды хацеў</p>
<p>Пачуці суд душы няхітрай</p>
<p>Над сабой,</p>
<p>Як ссохшая зямля вады і буры.</p>
<p>А думкі так пякуць,</p>
<p>Як у халяве вугаль.</p>
<p>Баяўся, бо Казлоў быў такжа баявік,</p>
<p>Але той страх цягнуў к сабе, як смерць,</p>
<p>Калі на мосце стаў</p>
<p>І пазіраеш на ваду</p>
<p>Або ў бяздонне з вежы.</p>
<p>І асцярожна намякнуў Усоў:</p>
<p>— Быў ўчора у Народным доме...</p>
<p>Там Ленін мусіў быць...</p>
<p>— Дык што? Не выйшла?</p>
<p>— Ды не...</p>
<p>— Што не?</p>
<p>Маўчанне.</p>
<p>— Я не адважыўся...</p>
<p>І вочы ўпалі ўніз, як сэрца.</p>
<p>Напружаны да муці погляд.</p>
<p>Моцны Казлоў паціснуў чуць плячыма,</p>
<p>І хмурны палагоднеў твар.</p>
<p>Тады яшчэ далей Усоў:</p>
<p>— Я не адважыўся...</p>
<p>І расказаў усё.</p>
<p> </p>
<p>*</p>
<p>— А ведаеш, Усоў,</p>
<p>Ў мінулым тыдні</p>
<p>Я на яго рукі таксама не падняў,</p>
<p>Не змог...</p>
<p>Як Ленін выступаў на біржы —</p>
<p>Помніш?</p>
<p>— Чаму? — задзіўлена спытаў таварыш.</p>
<p>— Бо не мая йшчэ праўда.</p>
<p>— Тады, выходзіць, Леніна —</p>
<p>Так кажаш?</p>
<p>— Не ведаю.</p>
<p>Яна дзесь блізка ўжо.</p>
<p>Вось так бы ўзяць яе...</p>
<p>Эх, праклятая!..</p>
<p>І сціснуў свой кулак.</p>
<p>А на ўсім твары, замест мукі,</p>
<p>Якісь няўдала-спазматычны смех</p>
<p>Без голасу прайшоўся —</p>
<p>То зноў</p>
<p>Бязмернага цярпення пачуццё</p>
<p>Прабіцца не змагло скрозь цела,</p>
<p>Як цяжар пасткі,</p>
<p>Упаў на душу гнёт</p>
<p>Вагой раджэння.</p>
<p>І заматаў ў цянёты цела</p>
<p>Глыбокі і бязмежны дух.</p>
<p>Прыбіў найтоншую часціну чалавека —</p>
<p>Пруткія ногі пачуцця</p>
<p>Дзвярыма чэрапа і мясеняў,</p>
<p>Як ласіцу бліскучую.</p>
<p>— Хай вырываецца — не вырвецца,</p>
<p>Ажно пакуль не акалее.</p>
<p>Але між душамі</p>
<p>Казлова і Усова</p>
<p>Ўжо хвалі забруялі.</p>
<p> </p>
<p>*</p>
<p>Тады ўцякаць рашылі разам,</p>
<p>У поле йсці, на луг ісці,</p>
<p>Душэўных мук згубіць заразу,</p>
<p>Навалу грэху загубіць.</p>
<p>І вось пайшлі ў дзікія сёлы,</p>
<p>Дзе бруд, і пранцы, і вайна,</p>
<p>Дзе ходзіць праца невясёлай,</p>
<p>Маўляў, жахліва навіна.</p>
<p>Але ўжо кінулі пажэжы</p>
<p>Свядомасць сілы ў беднату —</p>
<p>Усе ў палях разрылі межы —</p>
<p>Кулак сагнуўся на слату.</p>
<p>А ўцекачам ад ўласных боляў</p>
<p>Ўжо новай радасці віно:</p>
<p>Ім і таго ужо даволі,</p>
<p>Што лес, і сонца, і цяпло.</p>
<p>Сінее неба, як вялізарны эксцэнтрык,</p>
<p>Дзе сонца вось заехала набок,</p>
<p>Бязмежна шпарка гоніць-кружыць,</p>
<p>Не паспявае ўгнацца галава за ім,</p>
<p>Калі, узроку пальцамі схапіўшыся за край,</p>
<p>Пад кругавідам бегаці пачаць,</p>
<p>І цёпла, як з машыннай топкі.</p>
<p> </p>
<p>*</p>
<p>Жаданне працы мучыла Усова.</p>
<p>Перамяніці, як ваду, абставіны.</p>
<p>Патрэба моцная ісці і штось рабіць</p>
<p>Яму, як промень, зазвінела.</p>
<p>Турботнаю струною выцяглася думка,</p>
<p>Як лінья простая, да самай мэты.</p>
<p>У Армію Чырвоную адкрыта йсці —</p>
<p>У карны б хоць атрад.</p>
<p>О, ўсё адно!</p>
<p>Рашыў, як гром грымнуў.</p>
<p>Няхай ён — скажуць — кат!</p>
<p>Для пэўнага дасягу</p>
<p>Свядома трэба</p>
<p>Усім цярпець і гараваць.</p>
<p>І можа сілаю павесці несвядомых</p>
<p>Да ясных брам.</p>
<p>Ў пагрозе утапіць сляпы іх гнеў,</p>
<p>Як не спадзе з вачэй дурман.</p>
<p>І любіш іх — і нішчыць трэба іх:</p>
<p>Вось тут найвысшая любоў,</p>
<p>Як быццам забіваеш сам</p>
<p>Смяротна раненага брата.</p>
<p> </p>
<p>*</p>
<p>Каб церабіць у будучыну шлях</p>
<p>Да светлага парогу</p>
<p>Праз поле з церняў і абману,</p>
<p>Умець у тактыцы жыцця</p>
<p>Супроць сваёй прыроды часта йсці,</p>
<p>Не верачы ні ў чорта, ані ў Бога —</p>
<p>Вось тут найвысшае зіянне мэты.</p>
<p>Калі дзе хвораму хірург</p>
<p>Спакойна чэрава жывое порыць —</p>
<p>То там нянавісці і не шукай,</p>
<p>Тут найвышэйшая любоў;</p>
<p>Маўляў, прасвецісты дыямант.</p>
<p>Людзям боль задаваць</p>
<p>І мучыцца духоўна —</p>
<p>Тут найвышэйшага кахання грань,</p>
<p>Грахоўная й святая.</p>
<p>І працу цяжкую,</p>
<p>І вочы братнія</p>
<p>У поглядах затрутых,</p>
<p>Як выстралы ў жывот,</p>
<p>Прыймаць ў сябе</p>
<p>Й не ўпасць.</p>
<p>Нясучы на душы</p>
<p>Цяжэсную кахання краму,—</p>
<p>Такой лютой напасці</p>
<p>І ворагам бы век не пажадаў! —</p>
<p>Усоў сябе нанова гэтак гартаваў,</p>
<p>Каб камуністым стаць.</p>
<p> </p>
<p>*</p>
<p>Усоў прайшоў цераз змагання горан,</p>
<p>Заўзятым камуністым стаў, як мох,</p>
<p>Што урастае ў камень — у жыццё.</p>
<p>Яго не спыніць ані смерць, ні гром,</p>
<p>Што уздымае хмары пачуцця,</p>
<p>Як дзікая й сляпая бура,—</p>
<p>Бы толькі думка ў ім пахмура</p>
<p>Бліснула пад чалом, як шэрая крынічка,</p>
<p>І не зіяннем дыяменту, але сілай сталі.</p>
<p>І скажа проста ён:</p>
<p>«Выходзіць разрахунак, дык — гадзіцца!»</p>
<p>І на разбураны памост</p>
<p>Для новае будовы</p>
<p>Ён ляжа, быццам камень моцны, стопудовы.</p>
<p>Абы разрахунак паднёс,</p>
<p>Бо ён матэр’яліст.</p>
<p>Старая гэта рыса:</p>
<p>То ж нездарма, як быццам Юда,</p>
<p>Ў арганізацыі эсэраў</p>
<p>Ён таварыскую вёў гаспадарку.</p>
<p> </p>
<p>*</p>
<p>У шосты год рэвалюцыйных бур (у 1921),</p>
<p>Калі ўжо громы адлуналі</p>
<p>І мірны дождж пайшоў,</p>
<p>Калі дзесь прытаілася вайна,</p>
<p>Як та пантэра у кустах,</p>
<p>Але не мела смеласці накінуцца адразу</p>
<p>На цела пруткае Рэвалюцыйных Рад,</p>
<p>Ужо гатовых на адпор,—</p>
<p>Тады бліжэйшай і яснейшай мары з’ява</p>
<p>Праменні пасмамі пусціла ў свет.</p>
<p>То на 9-ым з’ездзе Рад</p>
<p>У электрычную зірнулі будучыну.</p>
<p>І усміхнулісь нацыі,</p>
<p>Як бы да сонца дзеці.</p>
<p>Бо цемру жудаснай вайны,</p>
<p>Крыві, атрутных газаў і фугасаў,</p>
<p>Іржання й кашалю картавых танкаў</p>
<p>Да паразверненых нутроў</p>
<p>Набоямі,</p>
<p>Як жыватоў людскіх,</p>
<p>Будынкаў Перакопу,</p>
<p>Руін, як Геркуланума й Пампеі —</p>
<p>Ўсю тую цемру</p>
<p>Прарэзала святлом нязмерным веры,</p>
<p>Бліснула іскрамі, і пацяклі струмені,</p>
<p>Такія мкністыя, глыбокія такія,</p>
<p>Як думы собраных на з’ездзе нацый —</p>
<p>То была мара</p>
<p>Электрыфікацыі.</p>
<p> </p>
<p>*</p>
<p>Спачатку Ленін дакладаў:</p>
<p>— Мы — цёмныя яшчэ,</p>
<p>Бо мы не ведаем святла.</p>
<p>Ўчадзелі нашыя мазгі,</p>
<p>Засыпаліся ў копаці лучын,</p>
<p>І гніль ў кутках заглохлых</p>
<p>Яшчэ пладзіцца й не пужаецца святла.</p>
<p>І вось, калі нам голасам грамохкім</p>
<p>Дынама забасуе ў нізкіх тонах,</p>
<p>Заные, як бы зуб, ад тысяч паваротаў</p>
<p>І камарамі загудуць</p>
<p>Маторы электрычныя у сёлах,</p>
<p>Каб ў рух пайшлі машыны й маслабойкі</p>
<p>Ў суперніцтве гартованых камун,—</p>
<p>Тады для нас вясёлая пара надыдзе.</p>
<p>А як па медных нервах пацячэ</p>
<p>Ў бядацку хату электрычнае святло,—</p>
<p>Тады прыветная гарачая зайграе ўсмешка</p>
<p>На задуменных тварах.</p>
<p>Надходзіць дзень, знікае ноч.</p>
<p> </p>
<p>*</p>
<p>Сядзеў і слухаў ўсё Усоў,</p>
<p>Як яго думкі у крыштальнае аправе</p>
<p>Спакойна выкладаў Ільіч.</p>
<p>Цяпер яго ўжо ён пачуццямі ўладае</p>
<p>І думкі праясняе, і вядзе наперад.</p>
<p>Але прыпомнілася — ён ажно прыўстаў —</p>
<p>Не так даўно</p>
<p>Ён перад Леніным вось так стаяў,</p>
<p>А вокал сэрца вілася змяя,</p>
<p>Як гліст або шпягоўства,</p>
<p>І гатавала смерць правадыроў.</p>
<p>Тады было — й цяпер...</p>
<p>— Ну, і за што хацеў цябе забіць я?</p>
<p>За праўду? Нашу? Пралетарскую?</p>
<p>Не зразумеў заслеплены, як блазан —</p>
<p>І шоў, і нёс заразу,</p>
<p>Каб пралетараў укусіць усіх.</p>
<p>Чаму зусім не звар’яцеў тады я</p>
<p>Ад аднаго пагляду,</p>
<p>Ад ненавісці лютай,</p>
<p>Ад гневу чорнага з нябес,</p>
<p>Калі яны дзе ёсць?</p>
<p>Ды іх няма...</p>
<p>І я на брата йшоў свайго...</p>
<p>О, не, то на сваё жыццё,</p>
<p>На сваю веру і любоў да чалавецтва.</p>
<p>Не, я цяпер ніколі</p>
<p>Не адплачуся,</p>
<p>Я ўжо не адплачу за той сярчаны яд</p>
<p>Сваім няўдачлівым каханнем,</p>
<p>Што ўжо халоднай зацягнулася развагай,</p>
<p>Як плесняю зялёнай медзь.</p>
<p>Але цяпер люблю яго</p>
<p>Я над ўсё на свеце.</p>
<p>Мая і кроў, і нервы, і жыццё</p>
<p>Ў яго руках!</p>
<p>Яго хацеў забіць...</p>
<p>Цяпер расколецца мой чэрап, як арэх,</p>
<p>Як сліва, разарвецца сэрца,</p>
<p>Калі ён не даруе.</p>
<p>Мая любоў, маўляў, вар’яцтва,</p>
<p>Павінна выліцца у чын...</p>
<p> </p>
<p>*</p>
<p>Ужо закончыў Ленін,</p>
<p>І Кржыжаноўскі ля твораў сваіх,</p>
<p>Сістэм і планаў,</p>
<p>Яснеючых агнямі,</p>
<p>Як модны Саваоф,</p>
<p>Развеяў творчыя памыслы,</p>
<p>І рух, і словы.</p>
<p>(А сам з сівою доўгай барадой).</p>
<p>І карта Федэрацыі,</p>
<p>Як цвёрдая надзея,</p>
<p>Упёрлася ў сцяну</p>
<p>І марыла ў агнях.</p>
<p>А на яе палях,</p>
<p>Як гранкамі чырвоныя рубіны,</p>
<p>Яркія лампачкі электрыкаю адзначалі</p>
<p>Электрастанцыі у будучыне.</p>
<p>І белым ззяннем моц парогаў</p>
<p>З халоднае вады і рэву ад падзення,</p>
<p>Ператвароную у вольтах</p>
<p>Электрыку шалёна агнявую</p>
<p>Паказывалі цыфрамі</p>
<p>Святлістыя вялізарныя кулі.</p>
<p>А дзе заграюць струнамі антэны</p>
<p>І іскры вераскам ў прасторы заспяваюць,</p>
<p>Там, як шафіры маладыя,</p>
<p>Святлом вадзяна-сінім пазіралі аганькі,</p>
<p>Казалі: «Вось дзе, тут і там».</p>
<p> </p>
<p>*</p>
<p>А Ленін думкаю далёка ўжо лятаў:</p>
<p>— Мы да атомавых віхур,</p>
<p>Як у калодзеж, зазірнулі,</p>
<p>Дзе ў чорным калідоры дно</p>
<p>Адно шарэе, як асенні ранак —</p>
<p>Не то яно, не то і не яно</p>
<p>(Магчыма, што здалося).</p>
<p>А віхры тыя, як у гутняй печы,</p>
<p>Віруюць, гагацяць і выюць, як сірэны,</p>
<p>І сіламі дрыжыць увесь сусвет,</p>
<p>Як велізарністая фабрыка —</p>
<p>Адно йшчэ іх не ловіць слухам</p>
<p>І не нясе ў мазгі душу</p>
<p>Нам зацвярдзелы эпітэлій,</p>
<p>Падобны да зямной кары.</p>
<p>Яго мы йшчэ, ой, разамнём,</p>
<p>Маўляў, ўдубеўшую падошву,</p>
<p>Прыладамі наточым з ведаў,</p>
<p>Ў нервовасць ўзброім апаратаў</p>
<p>І будзем выслухаць, як сэрца,</p>
<p>Як атамы гудуць.</p>
<p>І будзе так:</p>
<p>Не мясені цел чалавечых</p>
<p>Пацягнуць бруд мазуту,</p>
<p>А ў зрэнку шахтара</p>
<p>Не заляціць агонь.</p>
<p>Пыл ядавіты, востры пыл</p>
<p>Са скібаў антрацыту</p>
<p>Ў мільярдах тон</p>
<p>Засне.</p>
<p>І замест скрогату жалеза</p>
<p>Машыны волатавых сіл</p>
<p>З атомных выбухаў лагодна замуркочуць,</p>
<p>Разложацца па залах, як каты,</p>
<p>На супакой</p>
<p>Для працы.</p>
<p>З аздобамі з аканту і мімоз,</p>
<p>Заплеценымі творчымі агнямі,</p>
<p>Заззяюць фарбамі удзень і ўночы,</p>
<p>Каб вочы не гнявіць.</p>
<p>Электрыку забудуцца, як непатрэбны штольні,</p>
<p>Як старае начынне ці як казку нецікаву.</p>
<p>А млявы радый у музей здадуць</p>
<p>За то, што атамаў сваіх расколам вялым</p>
<p>Дзіцятка-чалавецтва навучыў</p>
<p>Ўзрываці вадарод.</p>
<p>І у сімфоніях не першы раз</p>
<p>Абноўлены вясняны свет</p>
<p>Ў машынах заспявае.</p>
<p>Пыліна солі з макавае зерне</p>
<p>Святло рассее матавым туманам,</p>
<p>І дробка цыны,</p>
<p>Маўляў, камфора ў жыле,</p>
<p>Цяпло лагоднае скрозь разнясе</p>
<p>Па мяккай абалоні атмасферы.</p>
<p>І не спужаюцца, што вырвецца тады</p>
<p>Энергія увольненых атомаў.</p>
<p>Яе у камбінацыях надгеніяльных</p>
<p>Каморкі мозгу апануюць,</p>
<p>Каб радасная буйная зямля</p>
<p>Туманнасцяй не стала зноў.</p>
<p>І кругавіды для людзей</p>
<p>Аж да сузор’яў пойдуць</p>
<p>У вежавых прасторах.</p>
<p>Тады вось нас успомняць,—</p>
<p>Як даўнасць даўную, далёкую...</p>
<p> </p>
<p>1923</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>