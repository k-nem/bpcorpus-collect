<div class="container">
<div class="book-utils">
<div id="qrcode"></div>
<a href="/Taras_Saucenka/Kaukaz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1938 -->
<!-- HEADER_FIELD FirstPublicationYear: 1913; 1924; 1927; 1930; 1932-1933; 1936-1939 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1999 -->
<!-- HEADER_FIELD StyleGenre: мастацкі/балада,мастацкі/паэма -->
<!-- HEADER_FIELD Title: Каўказ -->
<!-- HEADER_FIELD Translation: Янка Купала -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Каўказ</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З украінскай — Т. Шаўчэнкі</i></p>
<p> </p>
<p> </p>
<div class="EPIGRAPH">
<p>Шчыраму майму Якаву дэ Бальмэну</p>
</div>
<div class="CLEAR"></div>
<p> </p>
<p> </p>
<div class="EPIGRAPH">
<p>Кто даст главе моей воду и очесем</p>
<p>моим источник слез, и плачуся и</p>
<p>день и нощ о побиенных...</p>
<p> </p>
<p> </p>
<p>Иеремий, глава 9, стих 1</p>
</div>
<div class="CLEAR"></div>
<p>За гарамі горы хмараю спавіты,</p>
<p>Засеяны горам, крывёю паліты!</p>
<p>Спакон веку Праметэя</p>
<p>Там арол карае,</p>
<p>Штодзень божы яму рэбры</p>
<p>Й сэрца разбівае;</p>
<p>Разбівае, ды не вып’е</p>
<p>Крыві жывой з сэрца,—</p>
<p>Ізноў яно ажывае</p>
<p>Ды ізноў смяецца.</p>
<p>Не ўмірае душа наша,</p>
<p>Не ўмірае воля;</p>
<p>І пражора не выара</p>
<p>На дне мора поле,</p>
<p>Не скуе душы жывое</p>
<p>І слова жывога,</p>
<p>Не паганьбіць славы Бога,</p>
<p>Вялікага Бога.</p>
<p>Не нам у спрэчку з табой стаці!</p>
<p>Не справы нам твае судзіць!</p>
<p>Нам толькі плакаць, плакаць, плакаць</p>
<p>І хлеб штодзённы замясіць</p>
<p>Крывавым потам і слязамі.</p>
<p>І каты бэсцяцца над намі,</p>
<p>А праўда наша п’яна спіць.</p>
<p>Калі яна пратрэ вочы?</p>
<p>Калі адпачыць</p>
<p>Ляжаш, стомлены ты, Божа,</p>
<p>І нам дасі жыці?</p>
<p>А мы верым тваёй сіле</p>
<p>І духу жывому;</p>
<p>Праўда ўстане! Воля ўстане!</p>
<p>І табе адному</p>
<p>Памоляцца ўсе языкі</p>
<p>Вавекі і векі.</p>
<p>А пакуль што цякуць рэкі,</p>
<p>Крывавыя рэкі!..</p>
<p> </p>
<p>*</p>
<p>За гарамі горы хмарамі спавіты,</p>
<p>Засеяны горам, крывёю паліты!</p>
<p>Вось тамка міласцівы мы,</p>
<p>Бо тую лань у чыстым полі,</p>
<p>Злавілі залатую волю</p>
<p>Дый цкуямо... Лягло касцьмі</p>
<p>Людзей муштрованых нямала.</p>
<p>А слёз? Крыві? Ўсіх напаіць</p>
<p>Тут імператараў бы стала,</p>
<p>З дзяцьмі і ўнукамі ўтапіць</p>
<p>У ўдовіх слёзах... А дзявочых,</p>
<p>Пралітых скрытна сярод ночы?</p>
<p>А матчыных гарачых слёз,</p>
<p>А бацькавых, старых, крывавых?</p>
<p>Не рэкі — мора... Льецца скрозь</p>
<p>Крывёю мора! Слава! Слава!</p>
<p>Хартам, і гончым, і псарам,</p>
<p>І нашым бацюшкам — царам!</p>
<p>Слава!</p>
<p> </p>
<p>І вам слава, скалы, горы,</p>
<p>Снягамі спавітым,</p>
<p>І вам, рыцарам вялікім,</p>
<p>Богам не забытым!</p>
<p>Змагайцеся, а зможаце:</p>
<p>Вам Бог памагае!</p>
<p>За вас праўда, за вас слава</p>
<p>І воля святая!</p>
<p> </p>
<p>Чурэк і сакля — ўсё тваё:</p>
<p>Яно не прошана, не дана,</p>
<p>Ніхто й не возьме за сваё,</p>
<p>Не павядзе цябе ў кайданах.</p>
<p>А ў нас!.. На то ж пісьменны мы,</p>
<p>Чытаем божыя глаголы!</p>
<p>I ад глыбокае турмы</p>
<p>Ды да высокага прастола —</p>
<p>Усе мы ў золаце і голы.</p>
<p>Да нас вучыцца! Наўчым мы,</p>
<p>Пачым і хлеб, і соль пачым!..</p>
<p>Мы хрысціяны: цэркваў ўволю,</p>
<p>Усё дабро, сам Бог у нас!</p>
<p>Нам толькі сакля вочы коле:</p>
<p>Чаго яна стаіць у вас,</p>
<p>Не намі дана? Чаму вам</p>
<p>Чурэк жа ваш ды вам не кінем,</p>
<p>Як таму псу! Чаму вы нам</p>
<p>Плаціць за сонца не павінны,—</p>
<p>Ці ж гэта ўсё!.. Мы не пагане,</p>
<p>Сапраўдныя мы хрысціяне —</p>
<p>Крыхой мы сыты! А зато,</p>
<p>Як бы вы з намі падружылі,</p>
<p>Мы шмат чаго б вас навучылі!</p>
<p>У нас жа й свету... Як на то —</p>
<p>Адна Сібір неісхадзіма!</p>
<p>А турм? А люду? Што й лічыць!</p>
<p>Ад малдаваніна да фіна</p>
<p>Ўсё на ўсіх языках маўчыць...</p>
<p>Бо благадзенствуе... У нас</p>
<p>Святую Біблію чытае</p>
<p>Святы чарнец і навучае,</p>
<p>Што цар якісь-та свінні пас</p>
<p>Ды, ўзяўшы сабе жонку ў друга,</p>
<p>Забіў ён друга й валацуга</p>
<p>На небе сеў, так як і ў нас</p>
<p>Сядзяць на небе! Вы йшчэ цёмны,</p>
<p>Святым крыжом не прасвяшчоны.</p>
<p>Навучым мы! У нас дзяры,</p>
<p>Дзяры ды дай</p>
<p>І проста ў рай,</p>
<p>Хоць і радню ўсю забяры!</p>
<p>У нас! Чаго толькі не ўмеем?</p>
<p>І зоры лічым, грэчку сеем,</p>
<p>Французаў лаем. Прадаём</p>
<p>Або і ў карты прайграём</p>
<p>Людзей... не неграў... а такіх,</p>
<p>Хрышчоных жа... але прастых,</p>
<p>Мы не гішпаны! Крый нас, божа,</p>
<p>Крадзенае перакупляць,</p>
<p>Як гандляры: мы па закону!..</p>
<p>Па закону апостала</p>
<p>Вы любіце брата?</p>
<p>Суясловы, ліцамеры,</p>
<p>Госпадам пракляты!</p>
<p>Вы бо любіце на браце</p>
<p>Не душу, а скуру,</p>
<p>Дый лупіце па закону:</p>
<p>Дочцы на мундурык,</p>
<p>На пасаг байстручаняці,</p>
<p>Жонцы на гарсэцік,</p>
<p>Для сябе ж — аб чым не знаюць</p>
<p>Ні жонка, ні дзеці!</p>
<p>За каго ж ты распінаўся,</p>
<p>Хрысце, сыне Божы?</p>
<p>За нас добрых ці за слова</p>
<p>Ісціны? Ці, можа,</p>
<p>Каб мы цябе асмяялі?</p>
<p>Яно ж так і стала!</p>
<p> </p>
<p>Капліцы, храмы і іконы,</p>
<p>І свечкі, і кадзіла дым,</p>
<p>І перад вобразам тваім</p>
<p>Бесперапынныя паклоны —</p>
<p>За крадзеж, за вайну, за кроў,—</p>
<p>Каб братнюю праліць кроў, просяць</p>
<p>І после ў дар табе прыносяць</p>
<p>З пажару ўкрадзены пакроў!!</p>
<p> </p>
<p>Прасвяціліся!.. Ды хочам</p>
<p>Для другіх прасветы,</p>
<p>Сонца праўды паказаці</p>
<p>Сляпым, бачыш, дзеткам...</p>
<p>Ўсё пакажам! Толькі дайце</p>
<p>Сябе ў рукі ўзяці.</p>
<p>Як і турмы мураваці,</p>
<p>Кайданы каваці</p>
<p>І насіць як... І як плесці</p>
<p>Кнуты з вузлаваццем,—</p>
<p>Ўсяго наўчым! Толькі дайце</p>
<p>Свае скалы, горы</p>
<p>Астатнія... бо ўжо ўзялі</p>
<p>І поле, і мора!</p>
<p> </p>
<p>*</p>
<p>І цябе загналі, мой дружа ядыны,</p>
<p>Якаве мой добры! Не за Ўкраіну,</p>
<p>А за яе ката прыйшлося праліць</p>
<p>Светлую сваю кроў,— атрутай запіць —</p>
<p>З маскоўскае чашы атрутны напітак!</p>
<p>О мой дружа добры! дружа незабыты!</p>
<p>Жывою душою на Ўкрайне вітай;</p>
<p>Лётай з казакамі па-над берагамі,</p>
<p>Разрыты магілы ў стэпе назірай,</p>
<p>Заплач з казакамі дробнымі слязамі</p>
<p>І мяне з няволі ў стэпе выглядай!</p>
<p> </p>
<p>А пакуль што — мае думы,</p>
<p>Маё злое гора,</p>
<p>Зіяць будуць і растуць хай</p>
<p>Ды з ветрам гавораць...</p>
<p>Вецер ціхі з Украіны</p>
<p>Панясе з расою</p>
<p>Мае думы да цябе аж!</p>
<p>Братняю слязою</p>
<p>Ты іх, дружа, прывітаеш,</p>
<p>Веру, не прагоніш...</p>
<p>І магілы, стэпы, мора,</p>
<p>І мяне ты ўспомніш.</p>
<p> </p>
<p>1938</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>