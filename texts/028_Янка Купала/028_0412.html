<div class="container">
<div class="book-utils">
<div id="qrcode"></div>
<a href="/Janka_Kupala/Letapisnaje.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1928 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Летапіснае -->
<h2><a href="http://knihi.com/Janka_Kupala/">Янка Купала</a></h2>
<h2>Летапіснае</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p class="sign">Прысвячаю дзесяцігоддзю БССР</p>
<p> </p>
<p> </p>
<p>На магілах ваякаў,</p>
<p>Што ляглі за Саветы,</p>
<p>Ты, Рэспубліка, ўстала</p>
<p>І ўсяму свеціш свету.</p>
<p>..........................................</p>
<p>Былі годы няволі,</p>
<p>Былі жудкія годы,</p>
<p>Людзі ў ёрмах марнелі</p>
<p>Без шчаслівай прыгоды.</p>
<p> </p>
<p>Вораг польскі і рускі</p>
<p>Шчыра множыў курганы,—</p>
<p>Не было Беларусі,</p>
<p>Толькі быў «Край забраны».</p>
<p> </p>
<p>Расіяне, палякі</p>
<p>Ды французы і шведы</p>
<p>Беларускай крывёю</p>
<p>Палівалі край гэты.</p>
<p> </p>
<p>Былі жудкія годы,</p>
<p>Яшчэ горшых даждалі,</p>
<p>Як вайны усясветнай</p>
<p>Пракаціліся хвалі.</p>
<p> </p>
<p>Бітву ўзнялі цараты</p>
<p>За таляры і троны,</p>
<p>Безліч кінуўшы люду</p>
<p>У прадсмяротныя стогны.</p>
<p> </p>
<p>І пакрылі руінай</p>
<p>Нашы землі і хаты,</p>
<p>А народ зрабавалі,</p>
<p>Як разбойнікі-каты.</p>
<p> </p>
<p>...Што за хмара такая</p>
<p>Пхнецца, як вокам кінуць? —</p>
<p>Беларускі люд бедны</p>
<p>Пабрыў «бежанцам» гінуць.</p>
<p> </p>
<p>Рэвалюцыя. Воля.</p>
<p>Верх узяў пралетарый...</p>
<p>Беларусь, як жабрачка,</p>
<p>Брыдзе з «бежанства» хмарай</p>
<p> </p>
<p>Сцяг чырвоны над Мінскам,</p>
<p>А з ім — гімн міжнародны...</p>
<p>Абвяшчэнне Саветаў:</p>
<p>БССР быць свабоднай...</p>
<p> </p>
<p>А паляку не спіцца,</p>
<p>З боем прэцца, як змора;</p>
<p>Яму панскую Польшчу</p>
<p>Дай «ад мора да мора».</p>
<p> </p>
<p>Арол белы над Мінскам,</p>
<p>А з ім польскія дары:</p>
<p>Катаванні, пагромы,</p>
<p>Шыбяніцы, пажары.</p>
<p> </p>
<p>Адступіў ўрэшце вораг,</p>
<p>Але ў спадках пакінуў</p>
<p>Папялішчы ў сталіцы</p>
<p>І руіны, руіны...</p>
<p> </p>
<p>А далей, як бы мала</p>
<p>Усіх гэтых няшчасцяў:</p>
<p>Рыжскі мір перарэзаў</p>
<p>Беларусь на дзве часці.</p>
<p> </p>
<p>За слупамі з арламі</p>
<p>Беларусы пад панам,</p>
<p>Далей ёрмы валочуць,</p>
<p>Звоняць гулка ў кайданы.</p>
<p>..............................................</p>
<p>На магілах ваякаў,</p>
<p>Што ляглі за Саветы,</p>
<p>Ты, Рэспубліка, ўстала</p>
<p>І ўсяму свеціш свету.</p>
<p>.............................................</p>
<p>Беларусь, маё сэрца,</p>
<p>Залатая краіна,</p>
<p>Як нявольнік з няволі,</p>
<p>Паўстаеш ты з руінаў.</p>
<p> </p>
<p>За будынкам будынак,</p>
<p>Як той лес, узрастае,</p>
<p>І замежны парадак,</p>
<p>Як лазою, хістаеш.</p>
<p> </p>
<p>Ты прывабіш сабою,</p>
<p>Сваім ладам зарэчным</p>
<p>Беларусь з-пад прыгону,</p>
<p>З-за слупоў пагранічных.</p>
<p> </p>
<p>Безаглядна, няспынна,</p>
<p>З маладняцкім разгонам</p>
<p>Думкі новыя й долю</p>
<p>Нясеш нашым загонам.</p>
<p> </p>
<p>Зарунеюць палеткі</p>
<p>Рунню буйнай, сачыстай,</p>
<p>Людзі працу ўшануюць</p>
<p>Беспрыгонна, ўрачыста.</p>
<p> </p>
<p>Нацыянальная сварка</p>
<p>Ўжо ў нас месца не знайдзе</p>
<p>Чалавек чалавеку</p>
<p>Будзе братам папраўдзе.</p>
<p> </p>
<p>А гудкі і жалейкі</p>
<p>Тваіх местаў і сёлаў</p>
<p>Запяюць адназгодна,</p>
<p>Пераможна, вясёла.</p>
<p> </p>
<p>І ніхто ўжо не зможа</p>
<p>Ані ў якай прыгодзе</p>
<p>Налажыць табе путы,</p>
<p>Беларускі народзе.</p>
<p>.............................................</p>
<p>На магілах ваякаў,</p>
<p>Што ляглі за Саветы,</p>
<p>Ты, Рэспубліка, ўстала</p>
<p>І ўсяму свеціш свету.</p>
<p> </p>
<p>1928</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>