<div class="container">
<div class="book-utils">
<div id="qrcode"></div>
<a href="/Janka_Kupala/Viecarynka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1935 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вечарынка -->
<h2><a href="http://knihi.com/Janka_Kupala/">Янка Купала</a></h2>
<h2>Вечарынка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вечарынка у калгасе,</p>
<p>У «Чырвоным аратаю»,—</p>
<p>Прыйшлі Сцёпкі, Пецькі, Васі,</p>
<p>Прыйшлі Зосі, Стасі, Касі,</p>
<p>І гармонік грае, грае.</p>
<p> </p>
<p>Прыйшлі з поля, з гаспадаркі,</p>
<p>Клуб запоўніўшы да краю,</p>
<p>Брыгадзіры і даяркі,</p>
<p>Брыгадзіркі і свінаркі,</p>
<p>А гармонік грае, грае.</p>
<p> </p>
<p>Ходам ходзяць гаспадыні —</p>
<p>Маладая і старая,—</p>
<p>Зіна шэпча штось Мальвіне,</p>
<p>А Мальвіна шэпча Зіне,</p>
<p>А гармонік грае, грае.</p>
<p> </p>
<p>Захапіўшы ў першай пары</p>
<p>Янка Маньку, Юрка Раю,</p>
<p>Даюць дыхту, даюць жару,</p>
<p>«Сербіянку», польку шпараць,</p>
<p>А гармонік грае, грае,</p>
<p> </p>
<p>За сталом ідзе бяседа</p>
<p>Аб жыцці, аб ураджаі,</p>
<p>П’е суседка да суседа,</p>
<p>Хто не снедаў, тут даснедаў,</p>
<p>А гармонік грае, грае.</p>
<p> </p>
<p>Ночка сходзіць, сонца ўсходзіць,</p>
<p>І дамоў было б пара ім,</p>
<p>А скакаць яшчэ не годзе,</p>
<p>Яшчэ танец на расходзе,</p>
<p>А гармонік грае, грае.</p>
<p> </p>
<p>Во й начлежнікі з начлегу</p>
<p>Як бы хто ім там нараіў,</p>
<p>Закаціліся з разбегу</p>
<p>І пайшлі у скок шарэнгай,</p>
<p>А гармонік грае, грае.</p>
<p> </p>
<p>Весяліся, ганарыся,</p>
<p>Мой «Чырвоны аратаю»!</p>
<p>Скварка плавае у місе,</p>
<p>У шаўку скача Марыся,</p>
<p>І гармонік грае, грае.</p>
<p>1935</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>