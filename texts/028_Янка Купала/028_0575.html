<div class="container">
<div class="book-utils">
<div id="qrcode"></div>
<a href="/Janka_Kupala/Pamiaci_T_Saucenki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1909 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Памяці Т. Шаўчэнкі -->
<!-- HEADER_FIELD Title2: (25 лютага 1909 г.) -->
<h2><a href="http://knihi.com/Janka_Kupala/">Янка Купала</a></h2>
<h2>Памяці Т. Шаўчэнкі</h2>
<h2 class="title2">(25 лютага 1909 г.)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сягоння на Ўкрайне вялікае свята:</p>
<p>Ў дзень гэты радзіўся тварэц «Кабзара».</p>
<p>На ўсіх і павага, і стройныя шаты,</p>
<p>І песні не моўкнуць свайго песняра.</p>
<p> </p>
<p>Праслаўнаму бацьку ўкраінскай свабоды</p>
<p>Паклон б’е разбуджана ўся старана,</p>
<p>Талкуюць аб гэтым Дняпровыя воды,</p>
<p>І думае думу стэпоў цішына.</p>
<p> </p>
<p>Пясняр кабзарысты нікім не забыты,</p>
<p>Як жыў дзеля песні, так з песняй не ўмёр;</p>
<p>Здабыў сабе славу не з мармурнай пліты,</p>
<p>А з слоў, што не крыша ні век, ні тапор.</p>
<p> </p>
<p>Сын беднай сямейкі, нядужы рукамі,</p>
<p>Штыхам і гарматам ён пострахам быў;</p>
<p>Кавалі яго, як звяра, ланцугамі</p>
<p>І кідалі ў лёхі, каб згінуў, не жыў.</p>
<p> </p>
<p>Сляпні! Ім і думкі адбеглі з трывогі,</p>
<p>Што людзі — як ён — і ў магілах не мруць,</p>
<p>Што можна звязаць толькі рукі і ногі,</p>
<p>А вольныя думы — хто важыўся скуць?!</p>
<p> </p>
<p>Бываюць упадкі — люд стогне балесне;</p>
<p>Пясняр паявіўся, і ўцехі звіняць;</p>
<p>Пясняр умірае... а песня?.. а песня?..</p>
<p>Эх! каменю толькі не дана паняць!</p>
<p> </p>
<p>Жыве гэта песня, як віхар клакоча,</p>
<p>Над лесам магілішч, над цьмою бяжыць,</p>
<p>Зрывае запоры і брамы ламоча,</p>
<p>І крыўда нямее, і змога дрыжыць.</p>
<p> </p>
<p>Калісь воклік песні і свет нам адмене,</p>
<p>Адслоне другія пуціны жыцця,</p>
<p>Шчаслівасці яснай узойдуць праменні,</p>
<p>Аквеціцца доляю лепшай зямля.</p>
<p> </p>
<p>Дык дай жа чэсць песні на Ўкрайне! За Украйнай</p>
<p>Той кожны, хто праўды не здрадзіў жывой;</p>
<p>І ўспомніце «бацьку», што пеў незвычайна,</p>
<p>Што славе ўкраінскай служыў ўсёй душой.</p>
<p> </p>
<p>О, слаўны ўкраінча, сын верны народу!</p>
<p>Ты роднага слова ў сабе не глушыў,</p>
<p>Цярпеў і вучыў, як цярпець у нягодах,</p>
<p>Аж люд твой паняў, чаго ты яго ўчыў.</p>
<p> </p>
<p>На поўдзень, на поўнач, на ўсход, захад сонца,</p>
<p>На кобзах людскіх душ твой грае «Кабзар»,</p>
<p>У хатцы, ў падвале, ў цямніцы, ў карчомцы</p>
<p>Калоціш ты сэрцы, як звонам званар.</p>
<p> </p>
<p>І к нам тваё слоўца не раз далятала;</p>
<p>Мы слухалі ўцешна, што бае сусед.</p>
<p>Цяпер жа нясём ліст к вянку тваёй хвалы,</p>
<p>Прымі, брат, і наш беларускі прывет!</p>
<p>1909</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>