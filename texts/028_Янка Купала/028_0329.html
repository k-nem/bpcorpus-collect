<div class="container">
<div class="book-utils">
<div id="qrcode"></div>
<a href="/Janka_Kupala/Za_cuzuju_jelku.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1909 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: За чужую елку -->
<h2><a href="http://knihi.com/Janka_Kupala/">Янка Купала</a></h2>
<h2>За чужую елку</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>Было гэта, было гэта...</p>
<p>Ну, было — і квіта!</p>
<p>Жыў у вёсцы ў сваёй хаце</p>
<p>Мужычок Мікіта.</p>
<p> </p>
<p>Меў ён жонку Міхалінку,</p>
<p>Меў дзяцей з сямёра,</p>
<p>Меў кароўку, меў кабылку</p>
<p>І тачок з падпорай.</p>
<p> </p>
<p>Сэрца меў ён залатое,</p>
<p>Быў з пакоры знаны,</p>
<p>Не без грэху, каб і ў чарку</p>
<p>Часам не заглянуў.</p>
<p> </p>
<p>Вёў вайну ён век з бядою;</p>
<p>Мацавала гора;</p>
<p>Лыкне чарку, лёгка стане,</p>
<p>Па калені мора!</p>
<p> </p>
<p>Жонка часам пачне лаяць,—</p>
<p>Сойдзе бабе з вока.</p>
<p>Адным словам, жыў Мікіта</p>
<p>Лёгка і нялёгка.</p>
<p> </p>
<p> </p>
<h3><a id="chapter2"></a>ІІ</h3>
<p>Проста, накас, скокам-бокам</p>
<p>Жылося, вялося,</p>
<p>Але, як кажуць, да часу</p>
<p>Жбан вадзіцу носе.</p>
<p> </p>
<p>Над зямлёй засела восень,</p>
<p>Холадна, плаксіва;</p>
<p>Ліпа лісце паскідала;</p>
<p>Звяла ўроду ніва.</p>
<p> </p>
<p>Хмары неба абляпілі,—</p>
<p>Каб зірнула сонца! —</p>
<p>Золь, слата, што не дай Божа!</p>
<p>Б’ецца у аконца.</p>
<p> </p>
<p>І старэйшым, і малейшым</p>
<p>Стужа дакучае,</p>
<p>А ў Мікіты — каб паленца,—</p>
<p>Што рабіць? — не знае.</p>
<p> </p>
<p>Думаў доўга. Што тут думаць?</p>
<p>Лес не за гарою...</p>
<p>За сякеру—ды ў бор панскі</p>
<p>Сыпе пехатою.</p>
<p> </p>
<h3><a id="chapter3"></a>ІІІ</h3>
<p>Ой, багата лесам-пушчай</p>
<p>Нашая старонка:</p>
<p>У само неба так і лезе</p>
<p>Сосна за сасонкай.</p>
<p> </p>
<p>Дубы, вязы, елкі, хвойкі</p>
<p>Хто змера, хто зліча?</p>
<p>А як шумам загамоняць,</p>
<p>Так к чамусь і клічуць.</p>
<p> </p>
<p>К адной елцы і Мікіта</p>
<p>Падышоў з уцехай</p>
<p>І давай матаць сякерай,</p>
<p>Толькі стогне рэха.</p>
<p> </p>
<p>Сячэ смела і не дбае,</p>
<p>Што прыйшоў к чужому;</p>
<p>Знаў, што ў лесе хто не злодзей,</p>
<p>Не гаспадар дома.</p>
<p> </p>
<p>З гукам рухнула дравіна,</p>
<p>Ажно бор затросся.</p>
<p>Стаў Мікіта сабірацца</p>
<p>Дамоў па калёсы.</p>
<p> </p>
<p> </p>
<h3><a id="chapter4"></a>IV</h3>
<p>Каля лесу на пляцоўцы,</p>
<p>Між кустоў калматых,</p>
<p>Падкасіўшыся стаяла</p>
<p>Леснікова хата.</p>
<p> </p>
<p>Жыў ляснік у гэтай хаце</p>
<p>Грышка Валівода,</p>
<p>Чалавек не самавіты,</p>
<p>Хоць і мужык родам.</p>
<p> </p>
<p>Усім вёскам па суседству</p>
<p>Добра ў знакі даўся:</p>
<p>Праз яго там і ў астрозе</p>
<p>Не адзін збадзяўся.</p>
<p> </p>
<p>Зубы на яго тачыла</p>
<p>Бедакоў нямала,—</p>
<p>Лесніковая дасціпнасць</p>
<p>Косткай усім стала.</p>
<p> </p>
<p>І цяпер вось, як на ліха,</p>
<p>Падслухаў Мікіту:</p>
<p>За стральбіну і так вале</p>
<p>З мінаю сярдзітай.</p>
<p> </p>
<p> </p>
<h3><a id="chapter5"></a>V</h3>
<p>«Ты што робіш гэта, злодзей,</p>
<p>Начною парою?» —</p>
<p>Наш Мікіта неўспадзеўкі</p>
<p>Чуе над сабою.</p>
<p> </p>
<p>«Што раблю я?.. Сяку дрэва!»</p>
<p>Кажа ён пакорна,</p>
<p>Таго як бы і не кеме,</p>
<p>Што у пушчы дворнай.</p>
<p> </p>
<p>«А хто ж, гад, табе пазволіў</p>
<p>Панскі лес пустошыць?</p>
<p>За такую, шэльма, штуку</p>
<p>Мала і ўкакошыць.</p>
<p> </p>
<p>Давай, чорт, сваю сякеру,</p>
<p>А то кепска будзе!» —</p>
<p>Ляснік лезе да Мікіты</p>
<p>І бярэ за грудзі.</p>
<p> </p>
<p>Штось Мікіта зноў адцяўся,</p>
<p>Зноў ляснік не змоўчыў,</p>
<p>І давай абое драцца,</p>
<p>Поўны злосці воўчай.</p>
<p> </p>
<p> </p>
<h3><a id="chapter6"></a>VI</h3>
<p>Хмурна неба; дожджу каплі,</p>
<p>Як слёзы, ліюцца,</p>
<p>А Мікіта з Валіводам</p>
<p>Не кідаюць, б’юцца.</p>
<p> </p>
<p>Раптам выстрал пакаціўся,</p>
<p>Як сказаці слова,</p>
<p>Далей ціха... адна пушча</p>
<p>Гамоне нанова.</p>
<p> </p>
<p>Шуміць пушча, шуміць важна</p>
<p>На усе староны,</p>
<p>Быццам хоча заглушыці</p>
<p>Ўсе няшчасных стоны;</p>
<p> </p>
<p>Быццам хоча сказаць свету</p>
<p>Дзерава лясное,</p>
<p>Як ідзе несправядліва</p>
<p>Ў нас жыццё людское;</p>
<p> </p>
<p>Як на чорнай на зямліцы</p>
<p>Грэху не ўбывае...</p>
<p>Ох ты, пушча! Праўду баеш,</p>
<p>Пушча нежывая.</p>
<p> </p>
<p> </p>
<h3><a id="chapter7"></a>VII</h3>
<p>Ніхто ўжо Мікіту болей</p>
<p>На сяле не бачыў,</p>
<p>Дарма сем сіротак кліча,</p>
<p>Дарма ўдоўка плача.</p>
<p> </p>
<p>Спіць гаротнік сном вячыстым,</p>
<p>Крыж уеўся ў грудзі.</p>
<p>Спі! К людзям ты ўжо не прыйдзеш</p>
<p>К табе пойдуць людзі.</p>
<p> </p>
<p>З часам праўда наверх выйшла,</p>
<p>Што рэдка між намі,</p>
<p>І сягоння Валівода</p>
<p>Звоніць ланцугамі.</p>
<p> </p>
<p>Аб тым месцы ходзяць байкі,</p>
<p>Дзе Мікіта згінуў;</p>
<p>Страшна ездзіць і праходзіць</p>
<p>Начною часінай.</p>
<p>...............................</p>
<p>Так прапала людзей двое</p>
<p>Праз дабро чужое;</p>
<p>І спытайся ж, Божа мілы,</p>
<p>За што за якое?</p>
<p> </p>
<p>1909</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>