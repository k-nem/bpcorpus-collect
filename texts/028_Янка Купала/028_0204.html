<div class="container">
<div class="book-utils">
<div id="qrcode"></div>
<a href="/Janka_Kupala/Hruzija.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1938 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Грузія -->
<h2><a href="http://knihi.com/Janka_Kupala/">Янка Купала</a></h2>
<h2>Грузія</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Грузія, дружная з сонцам краіна,</p>
<p>Як жа ты сэрца і думкі салодзіш!</p>
<p>Вочы тут бачаць цуды з’яў дзіўных,</p>
<p>Вушы тут чуюць напевы стагоддзяў.</p>
<p> </p>
<p>Змерыў стагоддзі народ ваяўнічы,</p>
<p>Люд Цмерэцій, Кахэцій, Картэлій,</p>
<p>Песнямі скарбы радзімы вялічыў,</p>
<p>Вернасць і дружбу расціў з Руставелем.</p>
<p> </p>
<p>Капае золата з променем сонца,</p>
<p>Золата ў нетрах залегла скалістых.</p>
<p>Думы, ах, думы лунаюць бясконца,</p>
<p>Колькі да песень парываў агністых.</p>
<p> </p>
<p>З сонцам гадуе зямля вінаграды,</p>
<p>Побач галіны цытрын, мандарынаў,</p>
<p>Там залатых памяранцаў прысады,</p>
<p>Бурныя рэкі ў квяцістых далінах.</p>
<p> </p>
<p>Сокам чырвоным наліты гранаты,</p>
<p>Дружна, бы яблыкі, дрэва абселі.</p>
<p>Шастае лісце пахучай гарбаты,</p>
<p>Лісце і шоўкам калышацца ў белі.</p>
<p> </p>
<p>Сумна было тут. Драмаў з сваёй славай</p>
<p>Горды народ, а з ім спала прыселле.</p>
<p>Сон прамінуўся,— сны сталіся явай,</p>
<p>Горы, лагчыны гуляюць вяселле.</p>
<p> </p>
<p>Край абудзіўся. Жыццё забурліла,</p>
<p>Глянулі ў неба палацы свабоды.</p>
<p>Бурныя рэкі — жывая іх сіла —</p>
<p>Выйшлі на службу герою-народу.</p>
<p> </p>
<p>Вецер свабоды гуляе па скалах,</p>
<p>Скалы абнялі арлы, арляняты.</p>
<p>Домік у Горах абвеяны хвалай,</p>
<p>Домік — не домік — бядняцкая хата.</p>
<p> </p>
<p>Той, хто з няволі рабочы люд вывеў,</p>
<p>Новыя вызначыў свету скрыжалі,</p>
<p>Той, хто народы збудзіў, ашчаслівіў...</p>
<p>Ў доміку гэтым убачыў свет Сталін.</p>
<p> </p>
<p>Грузія, дружная з сонцам краіна,</p>
<p>Як жа ты сэрца і думкі салодзіш!</p>
<p>Вочы тут бачаць цуды з’яў дзіўных,</p>
<p>Вушы тут чуюць напевы стагоддзяў.</p>
<p> </p>
<p>1938</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>