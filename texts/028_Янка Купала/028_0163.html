<div class="container">
<div class="book-utils">
<div id="qrcode"></div>
<a href="/Janka_Kupala/Vodklik_z_29_kastrycnika_1905_h_u_Minsku.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1905] -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Водклік з 29 кастрычніка 1905 г. у Мінску -->
<h2><a href="http://knihi.com/Janka_Kupala/">Янка Купала</a></h2>
<h2>Водклік з 29 кастрычніка 1905 г. у Мінску</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Божа наш, Божа, што гэта будзе,</p>
<p>Што гэтак сталі таннымі людзі?</p>
<p>Царскія слугі б’юць іх, страляюць</p>
<p>І сваіх браццяў за сабак маюць.</p>
<p>А за што ж гэта? — ўсё за свабоду,</p>
<p>Што ў моры фальшу йшлі шукаць броду.</p>
<p>Люд збудзіць хоча праўду з магілы,</p>
<p>Каб не марнелі думкі і сілы,</p>
<p>Меў бедны ўволю грошы і хлеба,</p>
<p>Бо й бедным такжа шмат чаго трэба,</p>
<p>Дарма, што бедны, дарма, што ўбогі,—</p>
<p>Трэба капоту, лапаць на ногі,</p>
<p>Пачак запалак, пачак табакі,</p>
<p>Чарку гарэлкі зглуміць усякі,</p>
<p>Булку і скварку трэба на свята</p>
<p>Пачаставаці кума ці свата...</p>
<p>Шмат чаго трэба. Цар жа бічуе,</p>
<p>А бедны з гора бічу не чуе.</p>
<p>Росціць надзею рай мець за слёзы.—</p>
<p>Што вясна будзе, знікнуць марозы.</p>
<p>І хоць за праўду гіне нявінна,</p>
<p>Смела йдзе ў бойку... Так быць павінна.</p>
<p> </p>
<p>Вось як анэгдай бліз было вакзала:</p>
<p>Крыві нямала зямля папівала;</p>
<p>Трупаў, калекаў няшчасных без ліку</p>
<p>К зямлі прыпала, а з енку і крыку</p>
<p>Вокал гудзела, як дзе на пажары,</p>
<p>Аж нават сонца схавалася ў хмары.</p>
<p>Сышліся цешыцца з царскага ўказу,</p>
<p>Што ўсім свабоду прыносіў адразу.</p>
<p>Кожны па-свойму судзіць стаў аб гэтым:</p>
<p>Ці ўказ праўдзівы, ці будзе прасветам</p>
<p>У нашым горы, у нашай няволі,</p>
<p>Ці ўжо кайданаў не ўзложаць ніколі?..</p>
<p>І ў гэтым, можа, сказаў хто замнога...</p>
<p>Аж тут зброд царскі, забыўшыся Бога,</p>
<p>Дай жа страляці, як па скаціне,—</p>
<p>За пробліск волі няшчасны люд гіне.</p>
<p> </p>
<p>Вось тут пазнай, ці свабоду нам далі,</p>
<p>Ці ашуканствам у бойню загналі?</p>
<p>Цяпер жа ўсякі па-свойму тут судзе:</p>
<p>Адны талкуюць, што горш яшчэ будзе,</p>
<p>Што — цяпер стрэльбы грымяць каля хатаў</p>
<p>Будуць жа потым паліць і з гарматаў.</p>
<p>А іншы кажа, што цар нацарыўся,</p>
<p>Што досыць крыві ён нявіннай напіўся,—</p>
<p>Нібы без цара абыцца ён можа.</p>
<p> </p>
<p>А хто ж драць будзе, як цар голаў зложа?</p>
<p>Цяпер жа ты цвярозы ці упіўся,</p>
<p>Цар ёсць з табою, ва ўсё ён убіўся.</p>
<p>Калі ў свабодзе такой пажывецца,</p>
<p>То і за сонца плаціць давядзецца.</p>
<p> </p>
<p>[1905]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>