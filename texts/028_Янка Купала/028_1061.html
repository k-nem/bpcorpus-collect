<div class="container">
<div class="book-utils">
<div id="qrcode"></div>
<a href="/Taras_Saucenka/Prycynna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1938 -->
<!-- HEADER_FIELD FirstPublicationYear: 1913; 1924; 1927; 1930; 1932-1933; 1936-1939 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1999 -->
<!-- HEADER_FIELD StyleGenre: мастацкі/балада,мастацкі/паэма -->
<!-- HEADER_FIELD Title: Прычынна -->
<!-- HEADER_FIELD Translation: Янка Купала -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Прычынна</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З украінскай — Т. Шаўчэнкі</i></p>
<p> </p>
<p>Раве ды стогне Днепр шырокі,</p>
<p>Сярдзіты вецер вые, дзьме,</p>
<p>Гне ў дол галіны верб высокіх,</p>
<p>Угору хвалі ўзносіць, рве;</p>
<p>І месяц бледны ў тую пору</p>
<p>З-за хмар дзе-недзе выглядаў,</p>
<p>Бы човен хісткі ў сінім моры</p>
<p>То выныраў, то зноў знікаў.</p>
<p>Йшчэ трэці пеўні не спявалі,</p>
<p>Не гаманіў ніхто, не пеў,</p>
<p>Адно сычы ў гаю гукалі,</p>
<p>Ды ясень раз-параз скрыпеў.</p>
<p> </p>
<p>*</p>
<p>У такі час пад гарою,</p>
<p>Каля таго гаю,</p>
<p>Што чарнее над вадою,</p>
<p>Хтось белы блукае.</p>
<p>Мо русалачка там выйшла</p>
<p>Матулі шукаці,</p>
<p>А мо казака чакае,</p>
<p>Каб заласкатаці.</p>
<p>Не русалачка блукае:</p>
<p>То дзяўчына ходзіць</p>
<p>І не знае (бо вар’ятка),</p>
<p>Што такое робіць.</p>
<p>Так зрабіла варажбітка,</p>
<p>Каб журбы не знала,</p>
<p>Каб, ходзячы апаўночы,</p>
<p>Спала й выглядала</p>
<p>Казачэньку маладога,</p>
<p>Што летась пакінуў,</p>
<p>Вярнуціся абяцаўся,</p>
<p>Ды, мабыць, і згінуў!</p>
<p>Не кітайкаю пакрылі</p>
<p>Казацкія вочы,</p>
<p>Не памылі і твар белы</p>
<p>Слёзанькі дзявочы:</p>
<p>Арол выняў кары вочы</p>
<p>Яму ў чужым полі,</p>
<p>Бела цела ваўкі з’елі —</p>
<p>Такая ўжо доля.</p>
<p>Дарма штоноч дзяўчыначка</p>
<p>Яго выглядае...</p>
<p>Не вернецца чарнабрывы,</p>
<p>Дый не прывітае,</p>
<p>Не распусціць касы доўгай,</p>
<p>Хусткі не завяжа;</p>
<p>Не на ложка,— ў дамавіну</p>
<p>Сіратою ляжа!</p>
<p> </p>
<p>*</p>
<p>Такая ёй доля... О Божа мой мілы,</p>
<p>За што ты караеш яе маладу?</p>
<p>За то, што так шчыра яна палюбіла</p>
<p>Казацкія вочы?.. Не крыўдзь сірату!</p>
<p>Каго ж ёй любіці? Ні бацькі, ні маці:</p>
<p>Адна, нібы птушка ў далёкім краю!</p>
<p>Яна маладзенька — пашлі ж ты ёй шчасце,—</p>
<p>Бо людзі чужыя яе засмяюць.</p>
<p>Ці ж вінна галубка, што голуба любіць?</p>
<p>Ці ж вінен той голуб, што сокал забіў?</p>
<p>Сумуе, варкуе, белым светам нудзіць,</p>
<p>Лётае, шукае, думае — зблудзіў.</p>
<p>Шчасліва галубка: высока лятае,</p>
<p>Памчыцца да Бога мілога пытаць.</p>
<p>Каго ж сіраціна, каго запытае?</p>
<p>І хто ёй раскажа, і хто тое знае,</p>
<p>Дзе мілы начуе: ці ў цёмным гаю?</p>
<p>Ці ў быстрым Дунаі ён коніка поіць?</p>
<p>Ці, можа, з другою, другую кахае,</p>
<p>Яе, чарнабрыву, забыўся ўжо з тою?</p>
<p>Як жа б прыдаліся арліныя крылы —</p>
<p>За сінім бы морам мілога знайшла;</p>
<p>Жывога б любіла, другую забіла,</p>
<p>А да нежывога у яму б лягла.</p>
<p>Не так сэрца любіць, каб з кім падзяліцца,</p>
<p>Не так яно хоча, як Бог нам дае;</p>
<p>Яно жыць не хоча, не хоча журыцца.</p>
<p>А думка — «журыся!» жалю задае.</p>
<p>О Божа, такая, мабыць, твая воля,</p>
<p>Такое яе ўжо і шчасце, і доля!</p>
<p>Яна ўсё ходзіць, з губ ні пары.</p>
<p>Шырокі Днепр не гаманіць;</p>
<p>Разбіўшы вецер чорны хмары,</p>
<p>Лёг каля мора адпачыць.</p>
<p>А з неба месяц так і ззяе;</p>
<p>І над вадою, і над гаем —</p>
<p>Кругом, бы ў вуху, ўсё маўчыць...</p>
<p>Аж бульк — з Дняпра павыныралі</p>
<p>Малыя дзетачкі вясёла.</p>
<p>«Хадзема грэцца!—закрычалі.—</p>
<p>Зайшло ўжо сонца!» А ўсе голы,</p>
<p>З асокі косы (бо дзяўчаты).</p>
<p>…......................................................</p>
<p>«Ці ўсе вы тутка?» — кліча маці.</p>
<p>«Хадзем вячэраць пашукаці.</p>
<p>Паскачэма, пагуляйма,</p>
<p>Ды песеньку заспявайма:</p>
<p>Ух, ух!</p>
<p>Саламяны дух, дух!</p>
<p>Мяне маці спарадзіла,</p>
<p>Нехрышчону палажыла,</p>
<p>Месячык!</p>
<p>Галубочак!</p>
<p>На вячэру хадзі ў госці;</p>
<p>У нас казак у чароце,</p>
<p>У чароце, ў асацэ,</p>
<p>Срэбны персцень на руцэ;</p>
<p>Маладзенькі, чарнабровы,—</p>
<p>Знайшлі ўчора ля дубровы.</p>
<p>Свяці доўга ў чыстым полі,</p>
<p>Нагуляцца каб даволі!</p>
<p>Пакуль ведзьмы йшчэ лятаюць.</p>
<p>Пакуль пеўні не спяваюць,</p>
<p>Пасвяці нам!.. Вунь штось ходзіць!</p>
<p>Вунь пад дубам штось там робіць!</p>
<p>Ух, ух!</p>
<p>Саламяны дух, дух!</p>
<p>Мяне маці спарадзіла,</p>
<p>Нехрышчону палажыла».</p>
<p>Зарагаталі нехрышчоныя...</p>
<p>Гай абазваўся; галас, крык —</p>
<p>Арда бы рэжа. Бы шалёныя,</p>
<p>Лятуць да дуба... і ні пік!..</p>
<p>Схамянуліся няхрысткі,</p>
<p>Глядзяць: штось мільгае,</p>
<p>Штосьці лезе ўверх па дрэве</p>
<p>Да самага краю.</p>
<p>Дзяўчыначка гэта тая,</p>
<p>Што соннай блудзіла:</p>
<p>Вось такую варажбітка</p>
<p>Ёй крыўду ўчыніла!</p>
<p>На самы верх на галінцы</p>
<p>Стала... Ў сэрцы квола.</p>
<p>Паўзіралася навокал</p>
<p>Дый лезе дадолу.</p>
<p>Русалачкі вокал дуба</p>
<p>Маўчалі, чакалі,</p>
<p>Ўзялі яе, гаротную,</p>
<p>Дый заласкаталі.</p>
<p>Доўга, доўга паглядалі</p>
<p>На яе уроду...</p>
<p>Трэці пеўні: кукарэку! —</p>
<p>Шаляснулі ў воду.</p>
<p>Зашчабятаў жаваронка,</p>
<p>Угару летучы;</p>
<p>Зязюлька закукавала,</p>
<p>На дубе седзючы;</p>
<p>Зашчабятаў салавейка —</p>
<p>Пайшло рэха гаем;</p>
<p>Чырванее за гарою;</p>
<p>Араты спявае.</p>
<p>Гай чарнее над вадою,</p>
<p>Дзе ляхі хадзілі;</p>
<p>Засінелі па-над Днепрам</p>
<p>Курганы-магілы.</p>
<p>Пайшоў шэлест па дуброве,</p>
<p>Зашапталі лозы;</p>
<p>А дзяўчына спіць пад дубам</p>
<p>Пры бітай дарозе,—</p>
<p>Добра спіць, бо кукавання</p>
<p>Не чуе зязюлі,</p>
<p>І не лічыць, ці жыць доўга...</p>
<p>Знаць, добра заснула.</p>
<p> </p>
<p>А тым часам з-за дубровы</p>
<p>Казак выязджае;</p>
<p>Пад ім конік вараненькі</p>
<p>Насілу ступае.</p>
<p>«Замарыўся, мой таварыш!</p>
<p>Сягоння спачынем:</p>
<p>Блізка хата, дзе дзяўчына</p>
<p>Вароты адчыне.</p>
<p>А можа, ўжо адчыніла</p>
<p>Не мне, а другому...</p>
<p>Хутчэй, косю, хутчэй, косю,</p>
<p>Паспяшай дадому!»</p>
<p> </p>
<p>Утаміўся вараненькі,</p>
<p>Ідзе, спатыкнецца,—</p>
<p>Каля сэрца казацкага</p>
<p>Як гадзюка ўецца.</p>
<p>«Вось і дуб той кучаравы...</p>
<p>Яна! Божа мілы!</p>
<p>Бач, заснула выглядаўшы,</p>
<p>Мая сізакрыла!»</p>
<p>Кінуў каня, да яе ўпаў:</p>
<p>«Божа ты мой, Божа!»</p>
<p>Кліча яе ды цалуе...</p>
<p>Не, ўжо не паможа!</p>
<p>«За што ж яны разлучылі</p>
<p>Мяне ды з табою?»</p>
<p>Зарагатаў, разагнаўся —</p>
<p>Ды ў дуб галавою!</p>
<p> </p>
<p>Ідуць дзяўчаты ў поле жаці</p>
<p>Ды, знай, спяваюць ідучы:</p>
<p>Як праважала сына маці,</p>
<p>Як бой татарын вёў ўначы.</p>
<p>Ідуць... Пад дубам зеляненькім</p>
<p>Конь змардаваны чуць стаіць,</p>
<p>А каля яго маладзенькі</p>
<p>Казак ды дзеўчына ляжыць.</p>
<p>Цікавыя (ўсур’ёз нібыта)</p>
<p>Падкраліся, каб напужаць;</p>
<p>Калі зірнулі, што забіты,—</p>
<p>З перапалоху ну ўцякаць!</p>
<p> </p>
<p>Збіраліся падружанькі</p>
<p>Слёзанькі ўціраюць;</p>
<p>Збіраліся таварышы</p>
<p>Ды ямы капаюць.</p>
<p>Прыйшлі папы з харугвямі,</p>
<p>Зазванілі звоны;</p>
<p>Пахавалі грамадою,</p>
<p>Як след, па закону.</p>
<p>Насыпалі край дарогі</p>
<p>Ў жыце дзве магілы.</p>
<p>Няма каму запытацца,</p>
<p>За што іх забілі?</p>
<p>Над казакам пасадзілі</p>
<p>Явар ды яліну,</p>
<p>А ў галовах у дзяўчыны</p>
<p>Чырвону каліну.</p>
<p>Прылятае зязюленька</p>
<p>Да іх кукаваці;</p>
<p>Прылятае салавейка</p>
<p>Штоноч шчабятаці;</p>
<p>I спявае, і шчабеча,</p>
<p>Пакуль месяц ўзыдзе,</p>
<p>Пакуль тыя русалачкі</p>
<p>З Дняпра грэцца выйдуць.</p>
<p> </p>
<p>1938</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>