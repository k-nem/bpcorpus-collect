<div class="container">
<div class="book-utils">
<div id="qrcode"></div>
<a href="/Janka_Kupala/Paeta_i_cenzar.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1919 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Паэта і цэнзар -->
<!-- HEADER_FIELD Title2: Крыху балада -->
<h2><a href="http://knihi.com/Janka_Kupala/">Янка Купала</a></h2>
<h2>Паэта і цэнзар</h2>
<h2 class="title2">Крыху балада</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>Прысвячаецца быўшым,</p>
<p>цяперашнім і маючым</p>
<p>быць цэнзарам</p>
</div>
<div class="CLEAR"></div>
<p> </p>
<p>Цяпер ці калісьці — не ўцямлю,</p>
<p>А толькі не лгу ні на міг,—</p>
<p>Паэты пісалі паэмы,</p>
<p>А цэнзары рэзалі іх.</p>
<p> </p>
<p>Паэмы (ужо ж не паэтаў)</p>
<p>Сек цэнзар, як вецце пастух,</p>
<p>Аж трэскі-паперкі ляцелі</p>
<p>У чыстае поле, як пух.</p>
<p> </p>
<p>І доўга цягнулася гэта,</p>
<p>Як баіць народная весць,</p>
<p>На згубу бунтарскіх паэтаў,</p>
<p>На цэнзарскі гонар і чэсць.</p>
<p> </p>
<p>І шлі так гады за гадамі</p>
<p>Пад воклікі чорных імшоў,</p>
<p>Ішоў за паэтам паэта,</p>
<p>За цэнзарам цэнзар ішоў.</p>
<p> </p>
<p>І трэба ж — о дзівы! О цуды!</p>
<p>О слаўны дваццаты наш век!</p>
<p>Паэта прыдумаў паэму,</p>
<p>А цэнзар яе не пасек.</p>
<p> </p>
<p>А толькі... Паслухайце толькі,</p>
<p>Што з гэтага далей было:</p>
<p>Вы ўбачыце, людзі, як гэта</p>
<p>Ў дабры часам гнездзіцца зло.</p>
<p> </p>
<p>Паэта пад потам крывавым,</p>
<p>Не сплючы сто ночак падрад,</p>
<p>Паэму згарусціў, аж міла,</p>
<p>І цэнзару даў на прагляд.</p>
<p> </p>
<p>А цэнзар меў добрае сэрца,</p>
<p>Што рэдка у нашым вяку,—</p>
<p>Паэмы не сек і не рэзаў,</p>
<p>А толькі... пагладзіў крыху.</p>
<p> </p>
<p>Паэта пісаў:</p>
<p> </p>
<p>О віхры, о вы, бураломы,</p>
<p>Свабодных нябёс жыхары!</p>
<p>Дрыгніце разбэшчаным светам,</p>
<p>Збурыце парадак стары!</p>
<p> </p>
<p>А цэнзар пагладзіў:</p>
<p> </p>
<p>О ветры, зефіркі любыя,</p>
<p>Свабодных нябёс жыхары!</p>
<p>Галубце вы свет наш набожны,</p>
<p>Шануйце парадак стары!</p>
<p> </p>
<p>Паэта пісаў:</p>
<p> </p>
<p>Зваліце кароны і троны,—</p>
<p>Ўжо досць каралёў і цароў!</p>
<p>Хай будзе народу ўладарства</p>
<p>І панства зямлі жыхароў!</p>
<p> </p>
<p>А цэнзар пагладзіў:</p>
<p> </p>
<p>Шануйце кароны і троны...</p>
<p>О, чэсць каралям і царам!</p>
<p>Патрэбна народу прынука,</p>
<p>Патрэбны бізун жыхарам!</p>
<p> </p>
<p>Паэта пісаў:</p>
<p> </p>
<p>Ўжо досыць прыгону і здзеку</p>
<p>І панскага досыць ярма!</p>
<p>Хай будзе раб вольным навекі,</p>
<p>Ён векі цярпеў нездарма!</p>
<p> </p>
<p>А цэнзар пагладзіў:</p>
<p> </p>
<p>Ўжо досыць нам з дэмасам ладзіць...</p>
<p>Замала йшчэ меў ён ярма,—</p>
<p>Хай будзе пан панам навекі,</p>
<p>Ён век панаваў нездарма!</p>
<p> </p>
<p>Паэта пісаў:</p>
<p> </p>
<p>О віхры, о вы, бураломы!</p>
<p>Ударце ў заснуўшы курган!</p>
<p>Хай волаты ўстануць да бітваў</p>
<p>І скрышаць закрэпы кайдан!</p>
<p> </p>
<p>А цэнзар пагладзіў:</p>
<p> </p>
<p>О ветры, зефіркі любыя!</p>
<p>Галубце ласкава курган,—</p>
<p>Там дрэмлюць патульныя душкі</p>
<p>Пакорных, паслушных хрысцян.</p>
<p> </p>
<p>Увага цэнзара:</p>
<p> </p>
<p>Я крышку вам, пане паэта,</p>
<p>Пагладзіў ваш вершык слабы,—</p>
<p>Бо, бачыце, ў ім я прыкмеціў</p>
<p>Залішне шмат грэшнай кляцьбы.</p>
<p> </p>
<p>*</p>
<p>Як гэта паэта пабачыў,</p>
<p>Што цэнзар з паэмай зрабіў,—</p>
<p>Заплакаў, заліўся слязамі,</p>
<p>Ў кулак, як жабрак, затрубіў.</p>
<p> </p>
<p>Адзін і другі дзень так плакаў —</p>
<p>На трэці не вытрымаў ён,—</p>
<p>Узяў і памёр, як належа,</p>
<p>У вечны ахутаўся сон.</p>
<p> </p>
<p>Прад смерцю толькі пакінуў</p>
<p>Таку эпітаф’ю жывым:</p>
<p>«Памёр я праз цэнзара, браткі,</p>
<p>Мяне не вініце ні ў чым.</p>
<p> </p>
<p>Пакуль мяне цэнзары секлі,—</p>
<p>Ах, то ест паэмы мае,—</p>
<p>Яшчэ я мог вытрымаць неяк,—</p>
<p>Пяяць, аб чым думка пяе.</p>
<p> </p>
<p>Але як пачалі мне гладзіць</p>
<p>Крывёю напісаны твор,</p>
<p>Не вытрываў, браткі,— каб жыў так!</p>
<p>Узяў я сабе ды памёр».</p>
<p> </p>
<p>*</p>
<p>І спіць у магілцы паэта.</p>
<p>Вяночак на наспе ляжыць:</p>
<p>То сонца магілку цалуе,</p>
<p>То дробненькі дожджык імжыць.</p>
<p> </p>
<p>Вясною, у маі вясёлым,</p>
<p>Калі увесь свет у красе,—</p>
<p>Дзяўчынка ўздыхне над магілкай,</p>
<p>Хлапец кулаком патрасе.</p>
<p> </p>
<p>А цэнзар,— чытач запытае,—</p>
<p>Што сталася з цэнзарам тым?</p>
<p>Скажу, як мне людзі казалі:</p>
<p>Пайшоў ў манастыр назусім.</p>
<p> </p>
<p>Сядзіць там, нічога не робіць.</p>
<p>Аловак свой выкінуў вон</p>
<p>І моліцца, моліцца шчыра.</p>
<p>За цэнзараў моліцца ён.</p>
<p> </p>
<p>1919</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>