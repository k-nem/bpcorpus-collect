<div class="container">
<div class="book-utils">
<div id="qrcode"></div>
<a href="/Janka_Kupala/Hodzie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1912 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Годзе... -->
<h2><a href="http://knihi.com/Janka_Kupala/">Янка Купала</a></h2>
<h2>Годзе...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Годзе брахні ўжо, падкупленых зводаў!</p>
<p>Годзе таптання праўд вечных, святых!</p>
<p>Сцежку свабоднаму духу народа,</p>
<p>Сцежку да сонца і зор залатых!</p>
<p> </p>
<p>З году у год мы жылі, як жывёла,</p>
<p>З году да году чакалі святла...</p>
<p>Што ж нажылі мы, як глянуць наўкола,</p>
<p>Што нам апека тут наша дала?</p>
<p> </p>
<p>Тыя, ў дагонцы за блескам часовым,</p>
<p>Браццяў запрэглі ў нявольнічы плуг,</p>
<p>Тыя, таргуючы імем Хрыстовым,</p>
<p>Цемру і здраду спладзілі ўвакруг.</p>
<p> </p>
<p> </p>
<p>*</p>
<p>Годзе заходняй ці ўсходняй культуры!</p>
<p>Для беларуса цана ім адна,</p>
<p>Усе вы, панове, аднакай натуры:</p>
<p>З сэрца чужога кроў ссалі б да дна.</p>
<p> </p>
<p>Вашу карысць нам і вашы заслугі</p>
<p>Добра ўжо скеміў таптаны народ;</p>
<p>Добра вядомы і путы і пугі,</p>
<p>Песціў якімі ваш Захад і Ўсход.</p>
<p> </p>
<p>Мы не пакінем свае папялішчы,</p>
<p>З сцежкі — наперад, не пойдзем назад.</p>
<p>Смела здрузгочам старыя бажышчы,</p>
<p>Новым законам збудуем пасад.</p>
<p> </p>
<p> </p>
<p>*</p>
<p>Годзе нам сілу прыблудаў вялічыць</p>
<p>Дзецьмі, багаццем радзімай зямлі!</p>
<p>Нашы загоны даўно ўжо нас клічуць,</p>
<p>Нашы загоны, што зеллем зраслі.</p>
<p> </p>
<p>Досыць ішлі на чужым павадку мы</p>
<p>Доўгія векі без веры ў сябе;</p>
<p>Мы ўжо не тыя,— інакшыя думы</p>
<p>Выраслі з намі, завуць к барацьбе.</p>
<p> </p>
<p>Станем к змаганню мы з ведзьмаю-крыўдай</p>
<p>Дружна, адважна, плячо ў плячо:</p>
<p>Рухне старое, хоць крэпкае з віду,</p>
<p>Яснае, вольнае створым жыццё.</p>
<p> </p>
<p> </p>
<p>*</p>
<p>Годзе нам есці аб’едкі і косці,</p>
<p>Злыбядзе ўсякай паклоны дарыць!</p>
<p>Гаспадары мы ў сябе, а не госці,</p>
<p>Час к панаванню нам след церабіць!</p>
<p> </p>
<p>Тое, што ўзята маною дачэсне,</p>
<p>Вечна не будзе душыць, як прыгон;</p>
<p>Наша вярнуцца к нам мусіць канешне,—</p>
<p>Гэткі ўжо быту народаў закон.</p>
<p> </p>
<p>Гібне памрока душыўша ад векаў,</p>
<p>Сонца і зоры к сабе свет завуць...</p>
<p>Сцежку свабоднай душы чалавека!</p>
<p>К вольным дням вольныя людзі ідуць!</p>
<p> </p>
<p>1912</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>