<div class="container">
<div class="book-utils">
<div id="qrcode"></div>
<a href="/Janka_Kupala/Finlandyi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1939 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Фінляндыі -->
<h2><a href="http://knihi.com/Janka_Kupala/">Янка Купала</a></h2>
<h2>Фінляндыі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>З чорнай памрокі ў праменні зарніцаў</p>
<p>Выйдзеш, Фінляндыя, чараў краіна!</p>
<p>Шчасцем напоўняцца хатаў святліцы,</p>
<p>Воляй акрыляцца горы, даліны.</p>
<p> </p>
<p>Горды народ твой не будзе згібацца</p>
<p>У ёрмах прыгонных, у здрадніцкіх лапах,</p>
<p>Болей не будзе ён з торбай жабрацкай</p>
<p>Жыць, як прыкажа з-над Тэмзы сатрапа.</p>
<p> </p>
<p>Скалы і долы над Фінскай затокай,</p>
<p>Прыстані, выспы Балтыцкага мора</p>
<p>Вораг заморскі пражорлівым вокам</p>
<p>Больш не пасмее трымаць у пакоры.</p>
<p> </p>
<p>Родныя з пут вызваляці загоны,</p>
<p>Сонцам развідніваць мутныя ночы,</p>
<p>Поруч з байцамі з-пад сцягаў чырвоных</p>
<p>Грозна народная армія крочыць.</p>
<p> </p>
<p>Край свой ачысціць ад хэўры драпежнай,</p>
<p>Ад гандляроў, п’яных славай крывавай,</p>
<p>Што гандлявалі на рынках замежных</p>
<p>Фінскім народам і фінскай дзяржавай.</p>
<p> </p>
<p>Скіне з тваіх плеч ярмо плутакратаў,</p>
<p>Здрайцаў прадажных нікчэмную зграю.</p>
<p>Святкаваць будзеш вялікае свята</p>
<p>Волі народнай ад краю да краю.</p>
<p> </p>
<p>Будзе сабе сам народ гаспадарыць,</p>
<p>Вызыску чорнага ведаць не будзе;</p>
<p>Пр ацай збіраці з зямлі будуць дары</p>
<p>Самі сабе раскаваныя людзі.</p>
<p> </p>
<p>Шумам задумным карэльскія сосны,</p>
<p>Бурнай Вуоксы-ракі вадаспады,</p>
<p>Мірныя гутаркі ў зімы і вёсны</p>
<p>Будуць з гудкамі вясці Ленінграда.</p>
<p> </p>
<p>Дружба з магутным усходнім суседам</p>
<p>Будзе граніц непахіснаю стражай;</p>
<p>Унук тое ўбача, што прадзеды, дзеды</p>
<p>Ў снах толькі снілі,— і свету раскажа.</p>
<p> </p>
<p>Пройдуць дні, годы. Аквечана хвалай,</p>
<p>Будзеш, Суомі, йсці яснай дарогай,</p>
<p>Новага будзеш складаць Калевалу</p>
<p>З рунаў красы, барацьбы, перамогаў.</p>
<p> </p>
<p>1939</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>