<div class="container">
<div class="book-utils">
<div id="qrcode"></div>
<a href="/Janka_Kupala/Svatanaja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1905-1907] -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сватаная -->
<h2><a href="http://knihi.com/Janka_Kupala/">Янка Купала</a></h2>
<h2>Сватаная</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Прыстройся, дзяўчынка-нябожа,</p>
<p>Так, як у дзянёчак святы,</p>
<p>Галоўку ўчашы ты прыгожа,—</p>
<p>Сягоння прыедуць сваты.</p>
<p> </p>
<p>З гарэлкай прыедуць сягоння</p>
<p>Й запоіны будуць твае...</p>
<p>Падумай, куды цябе згоне,</p>
<p>Куды цябе злы лёс пашле.</p>
<p> </p>
<p>Падумай, як прыйдзецца жонкай</p>
<p>Вайсці да хацінкі чужой,</p>
<p>Зазнацца з чужою старонкай,</p>
<p>Злюбіцца з чужою сям’ёй.</p>
<p> </p>
<p>Дасць бацька пасагу: цялушку</p>
<p>Й свінню ці авечку з ягнём;</p>
<p>Дасць маці выправу: падушку</p>
<p>Ды кубел стары з палатном.</p>
<p> </p>
<p>Усё гэта возьме твой мілы,</p>
<p>Як з купленай, возьме з табой,</p>
<p>А ты будзеш аж да магілы</p>
<p>І жонкай яму, і слугой.</p>
<p> </p>
<p>Павінна служыць ты і мужу,</p>
<p>І ўсёй яго слухаць радні;</p>
<p>На працу, на голад, на стужу</p>
<p>Зважаць не павінна ані.</p>
<p> </p>
<p>Не будзеш чуць ласкавых словак,</p>
<p>І свёкар палае, й свякроў;</p>
<p>Прытыкаў ятровак, заловак</p>
<p>Нап’ешся і ўгроз — дзевяроў.</p>
<p> </p>
<p>Цярпець будзеш многа, ды часам</p>
<p>Паскардзішся мужу свайму,—</p>
<p>Багаты й сваіх крыўд запасам,</p>
<p>Не дасць рады гору твайму.</p>
<p> </p>
<p>А гора тваё, напачатку</p>
<p>Малое, пачне прыбываць,</p>
<p>Як станеш ты зваціся маткай,</p>
<p>Дзіцё пачне грудзь тваю ссаць.</p>
<p> </p>
<p>Жаць пойдзеш далёка ці блізка,</p>
<p>Муж пойдзе араць ці касіць,</p>
<p>З табой йдзе дзіцё,— і калыска</p>
<p>На полі на козлах вісіць.</p>
<p> </p>
<p>А вернешся з поля дадому,</p>
<p>Гаротнае гора тваё!</p>
<p>Пачнеш паглядаць пакрыёму,</p>
<p>Ці хлеба хоць трохі йшчэ ё.</p>
<p> </p>
<p>Слуга, жонка, ўрэшце і матка,</p>
<p>Ўжо знаеш, што трэба рабіць:</p>
<p>Спаўеш у пялёнкі дзіцятка</p>
<p>І станеш вячэру варыць.</p>
<p> </p>
<p>І вечна не знойдзеш спакою</p>
<p>Ў замужнім бязвольным жыцці;</p>
<p>Нядоля услед за табою,</p>
<p>Як здань тая, будзе ісці.</p>
<p> </p>
<p>У дарогу ты выправіш мужа,</p>
<p>Пачнеш яго з страхам чакаць,</p>
<p>А хоць не раз поўху і ўдружа,</p>
<p>Павінна п’янога спаткаць.</p>
<p> </p>
<p>Каса твая доўгая п’яным</p>
<p>Патузанай будзе не раз,</p>
<p>Наб’е сінякоў пад каптанам,</p>
<p>Зрачэшся дзявоцкіх прыкрас.</p>
<p> </p>
<p>Прытухнуць ад слёз ясны вочы,</p>
<p>Завяне, паморшчыцца твар,</p>
<p>А ў сэрцы, сягоння ахвочы,</p>
<p>Замрэ твой мілосны ўвесь жар.</p>
<p> </p>
<p>Нявольніка з краю нядолі —</p>
<p>Гаротнай нявольніцай ты,</p>
<p>Ахвярай ты век без патолі</p>
<p>Трудоў, беднаты, цемнаты.</p>
<p> </p>
<p>Ну, што там смутнееш, нябожа?</p>
<p>Гарэлку пап’еш зараз ты!..</p>
<p>Ідзі ж і прыстройся прыгожа,</p>
<p>Каб не адракліся сваты.</p>
<p> </p>
<p>Ўпадоба быць мусе нязменне,</p>
<p>Каб з дому барзджэй паляцець,</p>
<p>Бо дома... і дома не меней,</p>
<p>Як замужам, мусіш цярпець.</p>
<p> </p>
<p>Званкі ўжо звіняць па дарозе,</p>
<p>Вот госці пад брамай крывой,</p>
<p>Ідуць, вот ужо на парозе...</p>
<p>Ты плачаш?! Чаго? Бог з табой!</p>
<p> </p>
<p>Дзяўчынка, ці я цябе песняй</p>
<p>Разжаліў панурай сваей,</p>
<p>Што гэтак ліюцца балесна</p>
<p>Слязінкі з прыгожых вачэй?</p>
<p> </p>
<p>Кінь плакаць і смейся! Хай плача,</p>
<p>Хто песню нядолі запеў,</p>
<p>Святла хто і ласкі не бача,</p>
<p>Хто змалку дзён шчасця не меў.</p>
<p> </p>
<p>Жалобных не слухай ты шумаў,</p>
<p>У сілы свае цвёрда вер</p>
<p>І лепшую долю прыдумай,</p>
<p>Як гэта, што маеш цяпер.</p>
<p> </p>
<p>[1905-1907]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>