<div class="container">
<div class="book-utils">
<div id="qrcode"></div>
<a href="/Janka_Kupala/Nad_Imatraj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1910 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Над Іматрай -->
<h2><a href="http://knihi.com/Janka_Kupala/">Янка Купала</a></h2>
<h2>Над Іматрай</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На поўначы сумнай, у Фіншчыне дзіўнай,</p>
<p>Ракой з вадаспадам заліўся пакат;</p>
<p>Вуоксаю рэчка завецца у фінаў,</p>
<p>Іматрай завуць вадаспад.</p>
<p> </p>
<p>Клакочуць, рагочуць Іматрыны хвалі,</p>
<p>На цэлыя вёрсты шум-гоман стаіць,</p>
<p>Нем толечы каменны бераг, як з сталі,</p>
<p>І зараснік хвойны маўчыць.</p>
<p> </p>
<p>Шалее Іматра між каменных глыбаў,</p>
<p>За хваляю хвалю імчыць к нізіне;</p>
<p>Як хмар недаступных махнатыя скібы,</p>
<p>Адна адну схопіць, піргне.</p>
<p> </p>
<p>Адна з адной рынуцца ўглыб, як магілу,</p>
<p>Там скруцяцца, ўзнімуцца клубам, дугой,</p>
<p>Рассыплюцца пухам, рассеюцца пылам,</p>
<p>Зноў выскачаць к небу гарой.</p>
<p> </p>
<p>Зірнуць, ззіхануцца, сыпнуцца на скалы,</p>
<p>Ўсім дантаўскім процьмам на здзіў,</p>
<p>І люнуць на волю, забыўшыся шалаў,</p>
<p>Плывуць паміж пустак і ніў.</p>
<p> </p>
<p>Другія іх зменяць і пеняцца ў зломе,</p>
<p>Адвечністым шумам калышуць прастор;</p>
<p>Свабодай сваёю і роднай Суомі<sup><a href="#footnote-1">1</a></sup></p>
<p>Сягнуць быццам хочуць да зор.</p>
<p> </p>
<p>Стаіш і глядзіш на бунтоўныя воды,</p>
<p>І сэрца лялеецца ў сцішнай жальбе,</p>
<p>Ўсё слухаеш нема, як стогнуць нягодай</p>
<p>Ды як бы ўсё клічуць цябе:</p>
<p> </p>
<p>«Хадзі к нам, бяспутнік, кінь долю на свеце,</p>
<p>Спачын векавечны дамо ў забыцці;</p>
<p>Нязведанай воляю будзем шумеці</p>
<p>І гутарку з сонцам вясці.</p>
<p> </p>
<p>Хадзі ў нашы хвалі, спаўём твае грудзі</p>
<p>Вадзіцай сцюдзёнай, кіпучай, як вар;</p>
<p>Народ аб нас казку злажыць не забудзе,</p>
<p>І песню нам зложыць пясняр».</p>
<p> </p>
<p>Так сумна на поўначы, ў Фіншчыне дзіўнай,</p>
<p>Ракой з вадаспадам заліўся пакат;</p>
<p>Вуоксаю рэчка завецца у фінаў,</p>
<p>Іматрай завуць вадаспад.</p>
<p>1910</p>
<div class="endnote-block">
<div class="footnote"><p><sup><a id="footnote-1">1</a></sup> Суомі — Фінляндыя.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>