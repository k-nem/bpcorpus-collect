<div class="container">
<div class="book-utils">
<div id="qrcode"></div>
<a href="/Janka_Kupala/Vosien_pusca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1919 -->
<!-- HEADER_FIELD FilenameSuffix: pusca -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Notice: Села пад пушчаю Восень... -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Восень -->
<h2><a href="http://knihi.com/Janka_Kupala/">Янка Купала</a></h2>
<h2>Восень</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Села пад пушчаю Восень,</p>
<p>Вочы ўтаропіўшы ўдаль;</p>
<p>Жаль ёй павяўшых дакосін,</p>
<p>Спетых дажынак ёй жаль.</p>
<p> </p>
<p>Пацеры шчыра шапоча,</p>
<p>Нудную шэпча мальбу;</p>
<p>Творыць паціху уночы</p>
<p>Свету сваю варажбу.</p>
<p> </p>
<p>Склікала вецер і хмары,</p>
<p>Кожнаму дзела дала:</p>
<p>Вецер завыў на папары,</p>
<p>З хмары павісла імгла.</p>
<p> </p>
<p>Вецер, убраўшыся ў сілы,</p>
<p>Лесам, як вехцем, трасе,</p>
<p>Крыж вырывае з магілы,</p>
<p>Круціць салому ў страсе.</p>
<p> </p>
<p>Хмара, упіўшыся морам,</p>
<p>Хвошча і хвошча дажджом,</p>
<p>Плача нязмераным горам,</p>
<p>Жаліць душу, як нажом.</p>
<p> </p>
<p>Вецер і хмара дахаты</p>
<p>Просяцца, лезуць смалой:</p>
<p>Вецер дзьме ў комін заўзята,</p>
<p>Хмара лье ў вокны залой.</p>
<p> </p>
<p>Ў шчылінах свіст не сціхае,</p>
<p>Муціць, варожыць, кляне,</p>
<p>Як бы жывы хто ўздыхае</p>
<p>Ў слёзнай паўяве, паўсне.</p>
<p> </p>
<p>Мокрыя каплі па шыбах</p>
<p>Плюскаюць, хлюпчуць, бубняць,</p>
<p>Быццам людцоў у сялібах</p>
<p>Мецяць патопай даняць.</p>
<p> </p>
<p>— Скуль вы? Што трэба вам, госці,</p>
<p>Зваў вас які гаспадар? —</p>
<p>З хаты пытаецца хтосьці</p>
<p>Буйнага ветру і хмар.</p>
<p> </p>
<p>— Восень сюды вам за кару</p>
<p>Выгнала нас на папас! —</p>
<p>Гэтакі вецер і хмара</p>
<p>Кідаюць хаце адказ.</p>
<p> </p>
<p>І ўзноў завыў вецер жудка,</p>
<p>Дождж пачаў сцёбаць сільней...</p>
<p>А там пад пушчай ціхутка</p>
<p>Моліцца Восень далей.</p>
<p> </p>
<p>Знізвае пацеры Восень,</p>
<p>Вочы ўтаропіўшы ўдаль;</p>
<p>Жаль ёй павяўшых дакосін,</p>
<p>Спетых дажынак ёй жаль.</p>
<p> </p>
<p>1919</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>