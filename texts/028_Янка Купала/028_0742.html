<div class="container">
<div class="book-utils">
<div id="qrcode"></div>
<a href="/Janka_Kupala/U_Kupalskuju_noc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1911 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: У Купальскую ноч -->
<h2><a href="http://knihi.com/Janka_Kupala/">Янка Купала</a></h2>
<h2>У Купальскую ноч</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Цёплым летам на Купалле,</p>
<p>Як ноч ляжа без граніцы,</p>
<p>Зводы, чары бліжай, далей</p>
<p>Відны ў пушчы над крыніцай.</p>
<p> </p>
<p>Ля калоды, на калодзе —</p>
<p>У кожным лесавым куточку —</p>
<p>Кветка-папараць усходзе,</p>
<p>Зацвітае ў гэту ночку.</p>
<p> </p>
<p>Хто захоча ў цёмнай гушчы</p>
<p>Пашукаці, паспытаці,</p>
<p>Падпільноўвае дух пушчы —</p>
<p>І не дасць нічога ўзяці.</p>
<p> </p>
<p>Вось глядзіце! Зважна, ціха</p>
<p>Чалавек ідзе, крадзецца;</p>
<p>Што за немач, што за ліха?</p>
<p>Ці ж няма ўжо дзе падзецца?</p>
<p> </p>
<p>Вочы кроўю наліліся,</p>
<p>Аб зуб зубам страх ляскоча,</p>
<p>Клубам гнецца, прыхіліўся:</p>
<p>Кветку-шчасце цапнуць хоча.</p>
<p> </p>
<p>І мармоча, як спрасоння,</p>
<p>Пад шурпатымі сукамі:</p>
<p>«Ці ж, як летась, і сягоння</p>
<p>Мне з пустымі йсці рукамі?</p>
<p> </p>
<p>Кожны год іду сюды я,</p>
<p>Кожны год надзею маю,</p>
<p>А тут немачы нямыя</p>
<p>Круцяць, верцяць з боку, з краю.</p>
<p> </p>
<p>Збіўся з толку, жыць нязмога;</p>
<p>Вечны голад кветкі-шчасця,</p>
<p>То ад Бога, то да Бога</p>
<p>Гоніць, цісне, як з напасці.</p>
<p> </p>
<p>Стой! Здаецца, вунь зірнула,</p>
<p>Як бы зорка, як бы сонца!</p>
<p>Ах, не тое! Адвярнула!..</p>
<p>— Гэта шышка на сасонцы».</p>
<p> </p>
<p>Ну шукаці, як шукаці!</p>
<p>Цемра з нетрай скача скокі,</p>
<p>Звод рагоча ў цёмнай гаці,</p>
<p>Смоўж зіркае аднавокі.</p>
<p> </p>
<p>Так шукае, лазіць лазам,</p>
<p>Просіць, моліць, заклінае,</p>
<p>А дух пушчы з пушчай разам</p>
<p>Успамінкі ўспамінае:</p>
<p> </p>
<p>«Кінь шукаць, спраўляць скавыты,</p>
<p>Не чапай маіх харомаў!</p>
<p>Я—дух пушчы, дух сярдзіты,</p>
<p>Не спушчу нідзе нікому!</p>
<p> </p>
<p>Кветкі пільна я пільную,</p>
<p>На замкоў замкнёна сорак,</p>
<p>А дарожку даў такую:</p>
<p>Людскіх костачак узгорак.</p>
<p> </p>
<p>Не пачуеш нашай рады,</p>
<p>Будзе тое і з табою!</p>
<p>За цвяточак для прынады</p>
<p>Ты заплаціш галавою!</p>
<p> </p>
<p>Як на свет свет нарадзіўся,</p>
<p>Як душа засела ў целе,</p>
<p>Ўсе ляцелі к гэтай місе,</p>
<p>І ніводныя не елі.</p>
<p> </p>
<p>Пушча знае, што бароне,</p>
<p>Што ёй дадзена на сховы,</p>
<p>Крыжам ляжа на загоне,</p>
<p>А не дасць надзець аковы.</p>
<p> </p>
<p>Адчапіся, адхрысціся!</p>
<p>Доляй-казкай счараваны,</p>
<p>Ты яшчэ не дарасціўся</p>
<p>Цвет пасцігнуці жаданы.</p>
<p> </p>
<p>Бачыш, ночанька, як сажа,</p>
<p>Жджы лепш раніцы, не кветкі!»</p>
<p>Так дух пушчы з пушчай кажа</p>
<p>Чалавеку напаследкі.</p>
<p> </p>
<p>А ён блудзіць, ходам ходзе</p>
<p>Тамка, тутка, далей, бліжай,</p>
<p>То скрадаецца, як злодзей,</p>
<p>То бярэцца плазам-крыжам.</p>
<p> </p>
<p>То абыйме дрэва-елку,</p>
<p>То рукамі водзіць пуста,</p>
<p>То пагоніць з хвойкі белку,</p>
<p>То спужае птушку з куста.</p>
<p> </p>
<p>Пад нагамі мох шапоча,</p>
<p>Лісце ласіцца па твары,</p>
<p>Ён шукае і мармоча,</p>
<p>Як не чуе чараў-мараў.</p>
<p> </p>
<p>«Прэч, загіньце, ведзьмы, злыдні!</p>
<p>Вунь вам верас, вунь вам лычка;</p>
<p>Ці няўжо вам не абрыдне</p>
<p>Шаматаці мной, як тычкай?</p>
<p> </p>
<p>Шоў я полем, сенажацяй,</p>
<p>Шоў гарою і далінай,</p>
<p>А тут кветкі не спагнаці,</p>
<p>Хоць хавайся ў дамавіну!</p>
<p> </p>
<p>А нашто ж мне над калыскай</p>
<p>Аб ёй ночка напявала?</p>
<p>Напявала, што ўжо блізка,</p>
<p>А пасля сама схавала.</p>
<p> </p>
<p>А нашто ж мне на папары</p>
<p>Насвістоўвала жалейка,</p>
<p>Жальма жаліла на сквары?</p>
<p>Аж і сціхла, дабрадзейка!</p>
<p> </p>
<p>А нашто ж мне звонам косы</p>
<p>Вызванялі на прасцягу?</p>
<p>Самі выгубілі росы,</p>
<p>Мне пакінулі боль-смагу.</p>
<p> </p>
<p>А нашто ж мне на вяселлі</p>
<p>Пелі, гралі, чаркі білі?</p>
<p>Самі сціхлі, занямелі,</p>
<p>Мне ўчарашні дзень згубілі.</p>
<p> </p>
<p>А нашто ж мне на Каляды</p>
<p>Галасілі па-хаўтурну?</p>
<p>Самі вылеглі загладай,</p>
<p>Я ў жальбе снуюся бурнай.</p>
<p> </p>
<p>А нашто ўсё гаварыла:</p>
<p>Жджы на кветку, на Купалле!</p>
<p>З году ў год чакаю мілай</p>
<p>І шукаю бліжай, далей.</p>
<p> </p>
<p>Можа, тамка? можа, гэтта?</p>
<p>Пнуся, рвуся ўзад і ўперад —</p>
<p>І на лета, ўсё на лета...</p>
<p>Вязнем я і кветка ў нерат.</p>
<p> </p>
<p>Не трашчыце, не шасціце,</p>
<p>Сухалесы, пустацветы!</p>
<p>Дайце кветку, дайце жыці,</p>
<p>Не чаруйце у сусветы!</p>
<p> </p>
<p>Мох, чарнобель, расхіліся!</p>
<p>Кветка, кветка, выглянь смела!</p>
<p>Чорнай кроўю ўвесь абліўся,</p>
<p>Сухажылле зводзіць цела...</p>
<p> </p>
<p>Стой! Здаецца, вунь зірнула,</p>
<p>Як бы зорка, як бы сонца...</p>
<p>Ах, не тое! Адвярнула!..</p>
<p>— Гэта шышка на сасонцы».</p>
<p> </p>
<p>І пабег, пабег па лесе,</p>
<p>Закруціўся дымам-пылам,</p>
<p>Стаў, глядзіць, на грудзі звесіў</p>
<p>Галаву над пнём пахілым.</p>
<p> </p>
<p>А дух пушчы з пушчай разам</p>
<p>Успамінкі ўспамінае</p>
<p>І так далей кажа сказам,—</p>
<p>Ночка слухае нямая.</p>
<p> </p>
<p>«Вырві сэрца, высуш сэрца,</p>
<p>Запалі агнём, як свечку!</p>
<p>Не глядзі, што кроў сатрэцца,</p>
<p>Не паглядывай на печку!</p>
<p> </p>
<p>Як ноч прыйдзе, гэта ночка,</p>
<p>Выйдзі з сэрцам, як з паходняй,</p>
<p>Ад кусточка да кусточка</p>
<p>Асвяці мой хорам годне!</p>
<p> </p>
<p>Так свяці, не бойся мукі,</p>
<p>З верай вернай і надзеяй,—</p>
<p>Кветка прыйдзе сама ў рукі,</p>
<p>Толькі сэрца спапялее.</p>
<p> </p>
<p>Чуеш гэта, зробіш гэтак?</p>
<p>Будзеш панам, слаўным князем;</p>
<p>А не зробіш — сотні летак</p>
<p>Выць так будзеш паміж вяззем.</p>
<p> </p>
<p>Прыйдзеш, пойдзеш у нягодзе,</p>
<p>Віцца будзеш, як вужака,</p>
<p>Дзень ці ноч, не скажаш: годзе!</p>
<p>Чахнуць будзеш, небарака!</p>
<p> </p>
<p>Бачыш, чуеш: царства наша</p>
<p>Вечна, сільна, неўгамонна;</p>
<p>Духа пушчы не застраша</p>
<p>Ні сякера, ні карона.</p>
<p> </p>
<p>Не ўздымайся сухавейне,</p>
<p>Не вышуківай закляцця!</p>
<p>Скора поўнач, скора пеўні</p>
<p>У тваёй зайграюць хаце».</p>
<p> </p>
<p>Дух гамоніць, лес трасецца,</p>
<p>Стогнуць хвойкі і асіны,</p>
<p>Шум пакоцісты нясецца,</p>
<p>Як хто гіне або згінуў.</p>
<p> </p>
<p>Чалавек маўчыць, марудзе,</p>
<p>Ўзад, уперад пройдзе, гляне.</p>
<p>Вось мінута, а штось будзе,</p>
<p>Можа, можа, і дастане...</p>
<p> </p>
<p>Абы поўнач, як маланка,</p>
<p>Не змахнула цвет закляты,—</p>
<p>Прахам пойдзе ўся гулянка,</p>
<p>Зноў год жджы на гэта свята!</p>
<p> </p>
<p>Што? Стаіць, глядзіць, о Божа!</p>
<p>Кветка-папараць абходзе,</p>
<p>Зацвіла, як мак, прыгожа,</p>
<p>Як бы сонца на усходзе.</p>
<p> </p>
<p>Схамянуўся, прэ кустамі,</p>
<p>Як шалёны, прэцца к кветцы;</p>
<p>Лес кусаецца сукамі,</p>
<p>А ён туж дапрэ, здаецца.</p>
<p> </p>
<p>Раптам певень загалосе</p>
<p>Недзе ў вёсцы, ў роднай вёсцы.—</p>
<p>Ўсё — як сон... не засталося...</p>
<p>Лісць трасецца на бярозцы.</p>
<p> </p>
<p>Не то з пуду, не то з жалю</p>
<p>Вочы трэ, глядзіць нясмела —</p>
<p>Пуста, дзіка, бліжай, далей,</p>
<p>Толькі штосьці зашумела.</p>
<p> </p>
<p>Зашумела, замуціла,</p>
<p>Дзікі рогат паплыў рэхам,</p>
<p>Думка сніла, не дасніла,</p>
<p>Паляцела з пушчай смехам.</p>
<p> </p>
<p>Паваліўся, як сноп жыта,—</p>
<p>Як сноп жыта пры сасонцы.</p>
<p>Крык адно, як звон разбіты:</p>
<p>«Дайце кветку! Дайце сонца!»</p>
<p> </p>
<p>1911</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>