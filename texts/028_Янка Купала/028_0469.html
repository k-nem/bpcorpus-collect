<div class="container">
<div class="book-utils">
<div id="qrcode"></div>
<a href="/Janka_Kupala/Na_zalejcy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1906-1911] -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На жалейцы -->
<h2><a href="http://knihi.com/Janka_Kupala/">Янка Купала</a></h2>
<h2>На жалейцы</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>З шумам бораў, ясакораў,</p>
<p>Ой, гаю, ой, гаю,</p>
<p>На жалейцы-дабрадзейцы</p>
<p>Думку дум зайграю.</p>
<p>Ой, зайграю, запытаю,</p>
<p>За што, за якое</p>
<p>Плачуць песні, як не трэсне</p>
<p>Сэрца маладое?</p>
<p>Ці у маці я дзіцяцей</p>
<p>Не быў, не хаваўся?</p>
<p>Ці замала уздыхала,</p>
<p>Як з ёю прашчаўся?</p>
<p>Ці ніколі не меў долі</p>
<p>У чужой хаціне,</p>
<p>Ці я ў полі не меў волі</p>
<p>Пры чужой скаціне?</p>
<p>Ці мо сілы, Божа мілы,</p>
<p>Калі не хапала,</p>
<p>Як з сахою ці з касою</p>
<p>Ваюю, бывала?..</p>
<p>Ці ж то гэта, там, праз леты,</p>
<p>Як умру з надзеяй,</p>
<p>Мае косці ў дзікай злосці</p>
<p>Вецер не развее?</p>
<p>Не развее, не рассее,</p>
<p>Каб і след не ўзняўся,</p>
<p>Што гаротны і маркотны</p>
<p>Па свеце бадзяўся?</p>
<p>Эх, жалейка-дабрадзейка,</p>
<p>За што, за якое</p>
<p>Плачуць песні, як не трэсне</p>
<p>Сэрца маладое?</p>
<p> </p>
<h3><a id="chapter2"></a>ІІ</h3>
<p>Я не пушчаю спяваю</p>
<p>Песні-казкі аб Дунаю,</p>
<p>Хоць-та сэрца з пушчай рвецца,—</p>
<p>А пад грушаю пахілай,</p>
<p>Што над бацькаўскай магілай,</p>
<p>Граю толькі на жалейцы.</p>
<p>Я не звон, што час нам ліча</p>
<p>І на веча праўду кліча,</p>
<p>Хоць-та сэрца звонам б’ецца,—</p>
<p>А па шчасці пахаваным,</p>
<p>Над ракою, пад туманам</p>
<p>Граю толькі на жалейцы.</p>
<p>Я не вецер вольны, спраўны,</p>
<p>Што пяе свабодай слаўнай,</p>
<p>Хоць-та сэрца к славе рвецца,—</p>
<p>А ў цянётах павучыных,</p>
<p>На расстайных пуцявінах</p>
<p>Граю толькі на жалейцы.</p>
<p>Не на гуслях звонкіх баю</p>
<p>Аб забраным недзе краю,</p>
<p>Хоць-та сэрца к гуслям рвецца,—</p>
<p>А на спасвеным узгорку,</p>
<p>Углядаючыся ў зорку,</p>
<p>Граю толькі на жалейцы.</p>
<p>Я не гром, што светы крыша</p>
<p>I людзям законы піша,</p>
<p>Хоць-та сэрца громам б’ецца,—</p>
<p>А паціху, чуць чуваці,</p>
<p>У чужой забыты хаце,</p>
<p>Граю толькі на жалейцы.</p>
<p>Граю, граю і чакаю</p>
<p>Ўсходу сонца з-за Дунаю,</p>
<p>Калі мора ўскалыхнецца,</p>
<p>Калі песню, гімн вясёлы</p>
<p>Нашым нівам, нашым сёлам</p>
<p>Я зайграю на жалейцы.</p>
<p> </p>
<p>[1906-1911]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>