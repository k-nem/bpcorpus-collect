<div class="container">
<div class="book-utils">
<div id="qrcode"></div>
<a href="/Taras_Saucenka/Ivan_Padkova.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: [1938] -->
<!-- HEADER_FIELD FirstPublicationYear: 1934-1935; 1938-1939 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Іван Падкова -->
<!-- HEADER_FIELD Title2: В. I. Штэрнбергу -->
<!-- HEADER_FIELD Translation: Янка Купала -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Іван Падкова</h2>
<h2 class="title2">В. I. Штэрнбергу</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<br/><br/>
<!-- TOC_END -->
<!-- BOOK_BEGIN -->
<p><i>З украінскай — Т. Шаўчэнкі</i></p>
<p> </p>
<h3><a id="chapter1"></a>І</h3>
<p> </p>
<p>Было калісь на Украіне —</p>
<p>Гарматы равелі;</p>
<p>Было калісь — запарожцы</p>
<p>Панаваць умелі!</p>
<p>Панавалі, здабывалі</p>
<p>І славу, і волю,—</p>
<p>Мінулася: засталіся</p>
<p>Магілы на полі.</p>
<p>Ой, высокія магілы</p>
<p>Ля долаў-байракаў,</p>
<p>Дзе казацкае спіць цела,</p>
<p>Спавіта кітайкай.</p>
<p>Ой, высокія магілы</p>
<p>Чарнеюць, як горы,</p>
<p>Ды пра волю сціха ў полі</p>
<p>З ветрамі гавораць.</p>
<p>Сведка прадзедавай славы</p>
<p>З ветрам размаўляе,</p>
<p>А касу ў расу нясе ўнук,</p>
<p>За імі спявае.</p>
<p> </p>
<p>Было калісь на Украіне —</p>
<p>Гора танцавала,</p>
<p>Журба ў шынку мёд-гарэлку,</p>
<p>Як ваду, смактала.</p>
<p>Было калісь добра жыці</p>
<p>На той Украіне...</p>
<p>Дык успомнім, можа, сэрца</p>
<p>Хоць трохі спачыне.</p>
<p> </p>
<h3><a id="chapter2"></a>ІІ</h3>
<p> </p>
<p>Чорна хмара з-за Ліману</p>
<p>Неба, сонца крые;</p>
<p>Сіне мора дзікім зверам</p>
<p>То стогне, то вые.</p>
<p>Дняпра вусце затапіла...</p>
<p>«Нуце, хлопцы-брацці,</p>
<p>На байдакі! Мора грае —</p>
<p>Хадзем пагуляці!»</p>
<p>Высыпалі запарожцы —</p>
<p>Ліман чоўны ўслалі.</p>
<p>«Грай жа, мора!» — заспявалі,</p>
<p>Пайшлі пенай хвалі;</p>
<p>Кругом хвалі, нібы горы,—</p>
<p>Ні зямлі, ні неба.</p>
<p>Сэрца млее, казакам жа</p>
<p>Таго толькі й трэба—</p>
<p>Плывуць сабе ды спяваюць;</p>
<p>Рыбалка лятае;</p>
<p>Атаман стаў на сам-перад,</p>
<p>Вядзе, куды знае.</p>
<p>Пахаджае ўздоўж байдака,</p>
<p>Гасне люлька ў роце;</p>
<p>Пазірае сюды-туды —</p>
<p>Дзе-та быць рабоце?</p>
<p>Закруціўшы чорны вусы,</p>
<p>За вуха чупрыну,</p>
<p>Падняў шапку — чоўны сталі.</p>
<p>«Няхай вораг гіне!</p>
<p>Не ў Сінопу, атаманы,</p>
<p>Панове-малойцы!</p>
<p>А ў Цараград да султана</p>
<p>Паедзем у госці!»</p>
<p>«Добра, бацька-атамане!» —</p>
<p>Кругом заравела.</p>
<p>«Дзякуй жа вам!» Надзеў шапку.</p>
<p>Ізноў закіпела</p>
<p>Сіне мора. Ўздоўж байдака</p>
<p>Ізноў пахаджае</p>
<p>Пан атаман ды на хвалю</p>
<p>Моўчкі паглядае.</p>
<p> </p>
<p>[1938]</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>