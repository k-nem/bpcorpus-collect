<div class="container">
<div class="book-utils">
<div id="qrcode"></div>
<a href="/Janka_Kupala/Maja_navuka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1919 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мая навука -->
<h2><a href="http://knihi.com/Janka_Kupala/">Янка Купала</a></h2>
<h2>Мая навука</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мне мудрасці кніжнай не даў Бог пазнаці,</p>
<p>Мой бацька не мог даць раскошаў такіх —</p>
<p>Наўчыўся я слоў беларускіх ад маці</p>
<p>І дум беларускіх без школы і кніг.</p>
<p> </p>
<p>Ад самай красы маіх дзён невясёлых</p>
<p>Настаўнікам быў беларускі абшар;</p>
<p>Усходы палеткаў і гоманы ў сёлах</p>
<p>Навуку сваю мне прыносілі ў дар.</p>
<p> </p>
<p>Душу акрылялі прыгожасці свету,</p>
<p>Па гонях пад небам лунала яна,</p>
<p>Купалася ў сонцы вясёлкай распетай,</p>
<p>Сама, як вясёлка, як казка-вясна.</p>
<p> </p>
<p>І п’яная чарамі, п’яная песняй,</p>
<p>Як сон заварожаны райскіх мясцін,</p>
<p>Шаптала мне дзівы цвітучых прадвесняў</p>
<p>І песняй лілася з паходам часін.</p>
<p> </p>
<p>Бурлівая рэчка і млын гутарлівы</p>
<p>Адмерным, раскоцістым плюскатам вод</p>
<p>Складалі мне рытму мастацкія звівы,</p>
<p>Парадквалі складаў раскоцісты ход.</p>
<p> </p>
<p>Цяністыя бітага шляху прысады</p>
<p>І ў вырай лятучыя гусяў шнуры</p>
<p>Гармонію ўводзілі ў песельным складу,</p>
<p>Сачылі нязгоднай зваротак ігры.</p>
<p> </p>
<p>Зялёнае поле рунеючым збожжам,</p>
<p>Цвітучая ў сонечны цвет сенажаць</p>
<p>Мне песню квяцілі узорам прыгожым,</p>
<p>Вучылі, як словы ў вянок завіваць.</p>
<p> </p>
<p>Ад шопату спелых пшанічных калоссяў,</p>
<p>Ад шэлесту лісцяў узмежных ігруш</p>
<p>Музычнае водгулле ў песню лілося,</p>
<p>Злівалася з жальбамі скрыўджаных душ.</p>
<p> </p>
<p>Шум бору адвечнага казкавым сказам</p>
<p>Нашэптываў смутную повесць жыцця</p>
<p>І песню ў шум-гоман захопліваў разам,</p>
<p>Заснуўшыя думы будзіў з небыцця.</p>
<p> </p>
<p>А сонца, скрозь сеючы іскры па свеце,</p>
<p>Мне песню іскрыла нябесным святлом,</p>
<p>А вецер, што ў полі рве дзёрны і сеці,</p>
<p>Даў волю і крылле лунаці арлом.</p>
<p> </p>
<p>Каса, і сякера, і цэп малацьбітны</p>
<p>Магутную волатаў сілу далі;</p>
<p>Марозы і спекі далі гарт нязбытны —</p>
<p>Мне песню, як звон, як пярун, адлілі.</p>
<p> </p>
<p>Так іншай не знаўшы навукі і школы,</p>
<p>Ў пацёмках шукаў і знайшоў Божы дар;</p>
<p>Цяпер маймі скарбамі — думы-саколы,</p>
<p>Цяпер беларускай я песні ўладар.</p>
<p> </p>
<p>1919</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>