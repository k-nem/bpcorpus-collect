<div class="container">
<div class="book-utils">
<div id="qrcode"></div>
<a href="/Janka_Kupala/Prarok.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1912 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Прарок -->
<h2><a href="http://knihi.com/Janka_Kupala/">Янка Купала</a></h2>
<h2>Прарок</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сярод маны, сярод насмешкаў,</p>
<p>Знак нейкі тулячы к грудзям,</p>
<p>Ішоў прарок пясчанай сцежкай</p>
<p>З навукай новаю к людзям.</p>
<p> </p>
<p>Праціўны вецер лез у вочы</p>
<p>І плачам пеў, як дзіцянё,</p>
<p>Звяр’ё зубамі йграла ўночы,</p>
<p>Днём выла ў небе груганнё.</p>
<p> </p>
<p>А ён, не знаючы граніцаў,</p>
<p>Ішоў, хістаючысь наўслонь;</p>
<p>Агонь біў толькі з-пад зраніцаў,</p>
<p>Вялікіх праўд святы агонь.</p>
<p> </p>
<p>Душа палала дзіўным жарам,</p>
<p>Бы з зораў выснутая ніць,</p>
<p>Што свет магла б сваім пажарам</p>
<p>Абвіць і к сонцу ўваскрасіць.</p>
<p> </p>
<p>Ужо з сваім аклічным словам</p>
<p>Прарок далёка быў вядом,</p>
<p>Народу шмат збудзіў к дням новым,</p>
<p>Даў славу братнюю братом.</p>
<p> </p>
<p>Аж так дасяг — аквечан хвалай —</p>
<p>Зямлі забранай сумных хат,</p>
<p>Дзе царства цемры панавала,</p>
<p>Дзе сілу ўзяў над катам кат.</p>
<p> </p>
<p>Народ змарнеўшы таго краю</p>
<p>Свайго на’т імені не знаў,</p>
<p>Як непатрэбшчына якая,</p>
<p>Гібеў на свеце і канаў.</p>
<p> </p>
<p>Галовы людзі пахіліўшы,</p>
<p>Зямлю капалі, як краты,</p>
<p>Ўтапіўшы ў мёртвай ночнай цішы</p>
<p>Усе жаданні яснаты.</p>
<p> </p>
<p>Прарок — пасол святла — ў загону</p>
<p>Людзей убачыўшы такім,</p>
<p>Маячыць стаў ім, як шалёны,</p>
<p>Прарочым голасам сваім:</p>
<p> </p>
<p>«Паўстаньце, рабскія натуры,</p>
<p>Пакіньце свой адвечны сон,</p>
<p>Загаманіце віхрам, бурай,</p>
<p>Каб ажна дрогнуў ваш палон!</p>
<p> </p>
<p>Глядзіце: прадзедавы косці</p>
<p>Ў зямлю калісь за вас ляглі,</p>
<p>А вы, як збэшчаныя госці,</p>
<p>Пракляццем сталі той зямлі.</p>
<p> </p>
<p>Дзе вашы песні жыватворны?</p>
<p>Дзе ў вас прарокі й дудары,</p>
<p>Што над пагібельнасцяй чорнай</p>
<p>Віталі б полымем зары?</p>
<p> </p>
<p>Забылі ўсё, згубілі долю,</p>
<p>Змяшалі славы цвет з гразёй</p>
<p>І запрадаліся ў няволю,</p>
<p>З душой і скурай счэзлі ў ёй.</p>
<p> </p>
<p>Пара у рукі браць паходні,</p>
<p>Ўставаць, ісці, ноч рассвятляць!</p>
<p>Бо што не возьмеце сягоння,</p>
<p>Таго і заўтра вам не ўзяць.</p>
<p> </p>
<p>Назло крывавым перашкодам</p>
<p>Скідайце ёрмы, клічце сход,</p>
<p>І дайце знаць другім народам,</p>
<p>Які вы сільны йшчэ народ!</p>
<p> </p>
<p>За мной, за мной, забраны людзе!</p>
<p>Я добрай доляй послан к вам</p>
<p>І знаю, што было, што будзе,</p>
<p>І вас у крыўды не аддам».</p>
<p> </p>
<p>Так гаварыў і з рабства клікаў</p>
<p>Людзей на волю той прарок,</p>
<p>Ждучы з трывогаю вялікай</p>
<p>Ад іх адказу неўнарок.</p>
<p> </p>
<p>А людзі, глянуўшы на сонца,</p>
<p>Адказ казалі грамадой:</p>
<p>— Па колькі ж нам дасі чырвонцаў,</p>
<p>Калі мы пойдзем за табой?</p>
<p>.................................................</p>
<p> </p>
<p>1912</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>