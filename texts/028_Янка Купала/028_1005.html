<div class="container">
<div class="book-utils">
<div id="qrcode"></div>
<a href="/Adam_Mickievic/Vajavoda.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Адам Міцкевіч -->
<!-- HEADER_FIELD CreationYear: [1911-1912]? -->
<!-- HEADER_FIELD FirstPublicationYear: 1913; 1932 -->
<!-- HEADER_FIELD LangOrig: pol -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Ваявода -->
<!-- HEADER_FIELD Title2: (Украінская балада) -->
<!-- HEADER_FIELD Translation: Янка Купала -->
<h2><a href="http://knihi.com/Adam_Mickievic/">Адам Міцкевіч</a></h2>
<h2>Ваявода</h2>
<h2 class="title2">(Украінская балада)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p><i>З польскай — А. Міцкевіча</i></p>
<p> </p>
<p>З-пад прысад агарода</p>
<p>Бледны ўбег ваявода</p>
<p>У палац свой са злосцю й трывогай,</p>
<p>Перад спальняю стануў,</p>
<p>У пасцель жонкі глянуў,</p>
<p>Глянуў там — і не ўбачыў нікога.</p>
<p> </p>
<p>Ў дол патупіўшы вочы,</p>
<p>Ўвесь дрыжыць, штось мармоча,</p>
<p>Вусы тузае, думае дзіка.</p>
<p>Адышоў ад пасцелі,</p>
<p>Жудка зрэнкамі стрэліў,</p>
<p>Казака туж Навума паклікаў.</p>
<p> </p>
<p>— Гэй, казача,  ты, хаме,</p>
<p>Чаму ў садзе пры браме</p>
<p>Ні сабакі няма, ані стражы?!</p>
<p>Браць мне торбу барсучу</p>
<p>І янчарку гайдучу,</p>
<p>Цягні стрэльбу-гвінтоўку мне ўраз жа!</p>
<p> </p>
<p>Ўзялі зброю — і ходу!..</p>
<p>Падцякліся к гароду,</p>
<p>Дзе альтана хавалася ў зеллі.</p>
<p>На дзярновым сядзенні</p>
<p>Штось бялеецца ў цені:</p>
<p>Там сядзела кабеціна ў белі.</p>
<p> </p>
<p>Вочкі ручкай адною,</p>
<p>Закрывала касою,</p>
<p>Грудзі крыла рубком кашуліны,</p>
<p>А другою — памалу</p>
<p>Ад грудзей адпіхала,</p>
<p>Што ў калень яе кленчыў, мужчыну.</p>
<p> </p>
<p>Той прыпаўшы к каленям,</p>
<p>Ёй казаў ў знемажэнні:</p>
<p>— Дык усё, што было, ўжо далёка!</p>
<p>І тваё уздыханне,</p>
<p>І тваё прывітанне</p>
<p>Заплаціў ваявода гатоўкай!</p>
<p> </p>
<p>Хоць цябе столькі летак</p>
<p>Я любіў палка гэтак,</p>
<p>І любіць, і цярпець буду здаля,—</p>
<p>Не любіў ён ніколькі,</p>
<p>Бразнуў золатам толькі,</p>
<p>Ты яму прадался без жалю.</p>
<p> </p>
<p>Ён штовечара будзе</p>
<p>Песціць белыя грудзі,</p>
<p>З табой цешыцца ў пуху лябяжым,</p>
<p>Твае — мне на загубу —</p>
<p>Цалаваць шчочкі, губы</p>
<p>Будзе ён пацалункам уражым.</p>
<p> </p>
<p>Я на коніку верным</p>
<p>Гэтым полем бязмерным</p>
<p>Сюды мкнуўся праз холад і слоты,</p>
<p>Каб вітаці ўздыханнем —</p>
<p>І ад’ехаць з жаданнем:</p>
<p>Добрай ночкі і доўгай пяшчоты!</p>
<p> </p>
<p>Яна ўсё йшчэ як глуха;</p>
<p>Ён ёй шэпча на вуха</p>
<p>Тыя жальбы ці новы закляцці,</p>
<p>Аж прымлеўшы, без сілы,</p>
<p>Ручкай грудкі адкрыла</p>
<p>І ў яго патанула абняцці.</p>
<p> </p>
<p>З казаком ваявода</p>
<p>Прыкуцнулі ля ўхода</p>
<p>І з-за пояса бралі набоі,—</p>
<p>Адсякалі зубамі,</p>
<p>Прыбівалі штамплямі</p>
<p>Жменю пораху й шроту удвое.</p>
<p> </p>
<p>— Пане! — тут казак кліча,—</p>
<p>Нейкі чорт мною смыча,</p>
<p>Не магу той застрэліць дзяўчыны:</p>
<p>Як свой курак адводзіў,</p>
<p>Я ўздрыгнуў, як на лёдзе,</p>
<p>І сплылі на падпал дзве слязіны.</p>
<p> </p>
<p>— Ціха!.. Кінь, хаме, кракаць!</p>
<p>Я наўчу цябе плакаць!</p>
<p>На! тут з порахам свежым машонку;</p>
<p>Падсып жыва падпалу,</p>
<p>Ногцем счысці красала</p>
<p>Ды ў свой лоб стрэль ці ў гэтую жонку.</p>
<p> </p>
<p>— Управа... вышэй... цэль дбайна!..</p>
<p>Жджы, пакуль я не пальну,—</p>
<p>Жаніха змяту перш назаўсёды.</p>
<p>Ўзвёў казак курак, сцэліў,</p>
<p>Не чакаючы, стрэліў,</p>
<p>І ўгадзіў ў самы лоб ваяводы.</p>
<p> </p>
<p>[1911-1912?]</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>