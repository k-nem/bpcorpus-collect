<div class="container">
<div class="book-utils">
<div id="qrcode"></div>
<a href="/Janka_Kupala/Blizkim_i_dalokim.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1911 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Блізкім і далёкім -->
<h2><a href="http://knihi.com/Janka_Kupala/">Янка Купала</a></h2>
<h2>Блізкім і далёкім</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вам, цемратворцам блізкім, далёкім,</p>
<p>Шлю свой прывет і ласку ад сэрца;</p>
<p>Дзякуй шлю вам, шмялям слепавокім,</p>
<p>Дзякуй! Хай далей моц ваша прэцца!</p>
<p> </p>
<p>Піце, смакчыце кроў маю з жылаў,</p>
<p>Будзе хай сліўням, піяўкам завідна,</p>
<p>Рыйце, капайце брату магілу,—</p>
<p>Вам толькі гэткай працы нястыдна!</p>
<p> </p>
<p>Можаце рыці, віцца, кусацца,—</p>
<p>Мне ўжо не страшны рык ваш звярыны;</p>
<p>Вырвіце жылы, сэрца не дасца,</p>
<p>З вашай крывавай вырвецца ціны.</p>
<p> </p>
<p>Мне ўжо не страшны крыўды аковы;</p>
<p>Любасці братняй ясным пажарам</p>
<p>Кіну у попел цемры асновы</p>
<p>Гніць пад нагамі лозным папарам!</p>
<p> </p>
<p>Жыў і без вас я, жыў і між вамі,</p>
<p>Толькі, як воблак, быў я свабодны,</p>
<p>Спутаць не даў я дум ланцугамі,</p>
<p>Не аплуціў іх свіст ваш нязводны.</p>
<p> </p>
<p>Дух мой свабодна з вашых цянётаў</p>
<p>Выйсці здалее к яснасці божай,</p>
<p>Не апаганен выйдзе з балота,</p>
<p>Далей, к высотам, шлях свой праложа;</p>
<p> </p>
<p>Далей, дзе йшчэ беларуская думка</p>
<p>Зоркай сягнуці часу не мела,</p>
<p>Дзе толькі злосна чорны птах крумкаў,</p>
<p>Дзе хітры звер паношыўся смела.</p>
<p> </p>
<p>Дзе торг з адвечнай праўды зрабілі,</p>
<p>Слёзамі ўткалі радасць і шчасце,</p>
<p>Дзе толькі сонца звод не асіліў...</p>
<p>...Сонца не вашай чэрні раскрасці!</p>
<p> </p>
<p>Славу маю не вам, падваротні,</p>
<p>З граззю мяшаці хлысцьбай падлыжнай,</p>
<p>Сам я суддзёю! Й прышлых лет сотні</p>
<p>Выдадуць суд свой правы, не кніжны.</p>
<p> </p>
<p>Вы мне маіх год не гадавалі,—</p>
<p>Летаваў сам я, зімку праводзіў;</p>
<p>Віхры і буры сілу давалі,</p>
<p>Крылле даў новы промень на ўсходзе.</p>
<p> </p>
<p>А хоць без часу ўдасца вам нетрай</p>
<p>Вычасаць гроб мне, косці скрышыці,</p>
<p>Я не памру ўвесь, як не мруць ветры,—</p>
<p>Будзе пракляцце вам усім жыці.</p>
<p> </p>
<p>Цень з таго свету ўстане мой ноччу,</p>
<p>Прыйдзе пад вашы сховы гнілыя</p>
<p>І засмяецца грозна у вочы,</p>
<p>Аж ваша хеўра гібельна ўзвые.</p>
<p> </p>
<p>1911</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>