<div class="container">
<div class="book-utils">
<div id="qrcode"></div>
<a href="/Janka_Kupala/Piesnia_zvanara.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1909 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песня званара -->
<h2><a href="http://knihi.com/Janka_Kupala/">Янка Купала</a></h2>
<h2>Песня званара</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На высокай гарэ, дзе ніхто не арэ,</p>
<p>Толькі птушка-арол дзе садзіцца,</p>
<p>Там збудую, ўзвяду, нізі ўсёй на віду,</p>
<p>Мураваную вежу-званіцу.</p>
<p> </p>
<p>І завешу я звон, з усіх чутны старон —</p>
<p>Раўня голас і віхру, і грому.</p>
<p>Як пушчу яго ў ход, склічу ўміг карагод,</p>
<p>Ні адзін не заседзіцца дома!</p>
<p> </p>
<p>Разгудзіцца мой звон ад акон да акон,</p>
<p>Душы збудзіць, па сэрцах удара,</p>
<p>Дрогнуць сковы цямніц, бліснуць іскры зарніц,</p>
<p>Заварушацца яры, папары.</p>
<p> </p>
<p>На мой кліч вечавы хто жывы, чуць жывы,</p>
<p>Пад гарою касой загамоне.</p>
<p>Гулам звона скажу, сцежку-шлях пакажу</p>
<p>На прыволле, на ўродныя гоні!</p>
<p> </p>
<p>За гарой за другой дам жывы вадапой,</p>
<p>Жыватворнае кожнаму зелле;</p>
<p>На нязлічаны час па нягодах папас</p>
<p>Усім тым, што цярпяць і цярпелі.</p>
<p> </p>
<p>Гэткі будзе мой клік — і магуч, і вялік,</p>
<p>А не трапіць ён к душам прыспаным,—</p>
<p>Вызву гром, перуны — хай памогуць яны</p>
<p>Развагніць, затрасці ўсе паляны.</p>
<p> </p>
<p>Стогне бура грымот. Я свой звон ход у ход</p>
<p>Размахну, як ніхто і ніколі;</p>
<p>Аж ад рук і ад хмур вежы рухне падмур,</p>
<p>Толькі розгалас пойдзе па полі.</p>
<p> </p>
<p>Ляжа крушняю там вежа, звон і я сам,</p>
<p>Арол-птушка ўскрыліцца пад небам.</p>
<p>А навокал гары задымяць сцежары,</p>
<p>Груганамі ўскалышуцца вербы...</p>
<p>.............................................</p>
<p>І вясна, і зіма. Быў званар — і няма.</p>
<p>Ціха, ціха на белым прасторы.</p>
<p>Толькі жыў нежывы звону гул вечавы,</p>
<p>Аб тым шэпчуць дубы, ясакоры.</p>
<p> </p>
<p>Йдзе, сыходзіць лет шмат. Званара помніць брат,</p>
<p>Помніць звон, а сястрыца — званіцу.</p>
<p>Аб высокай гарэ, дзе ніхто не арэ,</p>
<p>Казкі-байкі ліюцца крыніцай.</p>
<p> </p>
<p>Як у прошчу па лек стане йсці чалавек</p>
<p>К мохам высланай крушні камення,—</p>
<p>Ад звана чарапок, цэглы — муру кусок —</p>
<p>Будуць несці падмогу ў цярпенні.</p>
<p> </p>
<p>Буду ўсё званаром, хоць даўно пад дзярном</p>
<p>Спіць мая галава маладая.</p>
<p>Эх, бо ведае свет, што вялікіх дум цвет</p>
<p>Адно толькі на зломе ўзрастае!</p>
<p>1909</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>