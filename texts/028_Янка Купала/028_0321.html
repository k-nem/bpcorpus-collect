<div class="container">
<div class="book-utils">
<div id="qrcode"></div>
<a href="/Janka_Kupala/Z_sirockaj_doli.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1906 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: З сіроцкай долі -->
<h2><a href="http://knihi.com/Janka_Kupala/">Янка Купала</a></h2>
<h2>З сіроцкай долі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Блудзіла сіротка па полі,</p>
<p>Блудзіла, шукаючы долі,</p>
<p>Якой яна зроду не мела.</p>
<p>І дарма бядачка хадзіла,—</p>
<p>Забрала сіротку магіла;</p>
<p>Так долі пабачыць не ўспела.</p>
<p> </p>
<p>Нічога ўжо беднай не трэба:</p>
<p>Ні хаты, ні світкі, ні хлеба,</p>
<p>Ні людскага жалю, прывету.</p>
<p>Не крыўдзіць жыццё ў беспрытонні</p>
<p>Сіроткі гаротнай сягоння,</p>
<p>Ўдалі ад няпраўды, ад свету.</p>
<p> </p>
<p>Спі ў вечнай, сіротка, хатулі,</p>
<p>Дзе тата спіць твой і матуля,</p>
<p>Ты лепшай не мела пасцелі!</p>
<p>Ой, каб ты ў дамоўцы не спала,</p>
<p>Цябе я, мяне б ты пазнала,</p>
<p>Мы роўную песню б запелі.</p>
<p> </p>
<p>Запелі б так шчыра, балесне,</p>
<p>А гулка сіроцкая песня</p>
<p>Па свеце нясецца з трывогай.</p>
<p>Мы пелі б, маліліся смела,</p>
<p>Каб наша малітва ўзляцела</p>
<p>Аж там, аж пад неба, да Бога!</p>
<p> </p>
<p>Ў малітве ляглі бы ўсе справы,</p>
<p>Якія стварае крывавы</p>
<p>Наш быт у жыццёвым пакосе;</p>
<p>Малілі б, прасілі, каб болей</p>
<p>Шукаці не трэ было долі,</p>
<p>Каб лепей сіроткам жылося.</p>
<p> </p>
<p>1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>