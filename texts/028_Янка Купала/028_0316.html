<div class="container">
<div class="book-utils">
<div id="qrcode"></div>
<a href="/Janka_Kupala/Z_piesien_biezziamielnaha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1907-1909] -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: З песень беззямельнага -->
<h2><a href="http://knihi.com/Janka_Kupala/">Янка Купала</a></h2>
<h2>З песень беззямельнага</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<a href="#chapter7">7</a><br/>
<a href="#chapter8">8</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p>Ніваў загоны,</p>
<p>Лес, сенажатка,</p>
<p>Садзік зялёны</p>
<p>І гэта хатка —</p>
<p>Не нашы, братка...</p>
<p> </p>
<p>Сёлета гэта</p>
<p>Выарам гладка,</p>
<p>Далей на лета</p>
<p>Чуць-чуць з апраткай</p>
<p>Цягнемся, братка.</p>
<p> </p>
<p>Потам абліта</p>
<p>Ніва і градка,</p>
<p>Наша рунь жыта</p>
<p>Дый сенажатка —</p>
<p>Панскія, братка.</p>
<p> </p>
<p>А хоць нам трэба,</p>
<p>Так, неспагадка,</p>
<p>Мець кусок хлеба,—</p>
<p>Вер, будзе святка</p>
<p>І ў нас, мой братка!</p>
<p> </p>
<p>Пройдзе, як вейка,</p>
<p>Крыўда і звадка,</p>
<p>Будзе зямелька,</p>
<p>Будзе і хатка</p>
<p>— Ў магілцы, братка!..</p>
<p> </p>
<p> </p>
<h3><a id="chapter2"></a>2</h3>
<p>Як спыніўся я за хатай,</p>
<p>Як пайшоў,—</p>
<p>Ні прыстанішча, ні свята</p>
<p>Не знайшоў.</p>
<p> </p>
<p>Свецяць зоры дабрадзейна,</p>
<p>Зіхацяць,—</p>
<p>Маёй толькі беззямельнай</p>
<p>Не відаць.</p>
<p> </p>
<p>Я з рукамі позна, рана</p>
<p>К сім і тым:</p>
<p>І к сваёму, і да пана,—</p>
<p>Служу ўсім;</p>
<p> </p>
<p>І ару, і бараную,</p>
<p>Засяю,</p>
<p>На ўрадлівасць жа гляджу я</p>
<p>Не сваю!</p>
<p> </p>
<p>Пастыр стадка ў поле гоніць</p>
<p>І пяе:</p>
<p>Дзе ж кароўкі, валы, коні,</p>
<p>Дзе мае?</p>
<p> </p>
<p>Ці на небе хмары тыя,</p>
<p>Ці ў вадзе?</p>
<p>І сюды я, і туды я —</p>
<p>Ой, нідзе!</p>
<p> </p>
<p>За кусок той хлеба чорны</p>
<p>Ты аддай</p>
<p>Сілу, думкі,— будзь пакорны</p>
<p>І чакай!..</p>
<p> </p>
<p>Нямой рыбай аб лёд біся</p>
<p>Век-вяком</p>
<p>І ў магілку паваліся</p>
<p>Бедаком.</p>
<p> </p>
<p>Вецер енчыць, свішча ў полі,</p>
<p>Вольна дзьме,</p>
<p>Кляне, моліцца ў нядолі</p>
<p>За мяне.</p>
<p> </p>
<p>Ходзяць хмары чарадою</p>
<p>Над зямлёй,</p>
<p>Плачуць, плачуць нада мною</p>
<p>Сіратой...</p>
<p> </p>
<p> </p>
<h3><a id="chapter3"></a>3</h3>
<p>Што за шчасце, што за доля,</p>
<p>Мой Божа!</p>
<p>Ані хаткі, ані поля,</p>
<p>Ні збожжа!..</p>
<p> </p>
<p>Па чужых кутах бадзяцца</p>
<p>Век трэба,</p>
<p>І гавець, і адгаўляцца</p>
<p>Без хлеба.</p>
<p> </p>
<p>Гінуць сілы над чужою</p>
<p>Работай.</p>
<p>Заліваешся слязою</p>
<p>З ахвотай.</p>
<p> </p>
<p>Ці тут п’яўкі, ці тут людзі —</p>
<p>Хто зведаў? —</p>
<p>Адно ўнуку сохнуць грудзі,</p>
<p>Як дзеду.</p>
<p> </p>
<p>Жывеш, мучышся без толку,</p>
<p>Без волі,</p>
<p>Хоць жывы лезь у дамоўку</p>
<p>З нядолі.</p>
<p> </p>
<p>Пайду к пушчы загукаю</p>
<p>Да зоркаў,</p>
<p>Як мне ў бедным родным краю</p>
<p>Жыць горка...</p>
<p> </p>
<p>Што за шчасце, што за доля,</p>
<p>Мой Божа!</p>
<p>Ані хаткі, ані поля,</p>
<p>Ні збожжа...</p>
<p> </p>
<h3><a id="chapter4"></a>4</h3>
<p>Растапілісь гурбы,</p>
<p>Зачарнелі скібы,—</p>
<p>Гайда, беззямельнік!</p>
<p>Пашукай сялібы!</p>
<p> </p>
<p>Шмат зямлі на свеце,</p>
<p>Шмат на свеце хатак,—</p>
<p>Толькі беззямельных</p>
<p>Мінуў гэты датак...</p>
<p> </p>
<p>Скідае куточак,</p>
<p>Азярняціць поле,—</p>
<p>Бач, пагналі далей,</p>
<p>Гоняць без патолі!</p>
<p> </p>
<p>Пхнецца беззямельнік,</p>
<p>Стогне, уздыхае,—</p>
<p>Падпякае сонца,</p>
<p>Дожджык палівае.</p>
<p> </p>
<p>Вецярок калыша,</p>
<p>Як галінку тую,</p>
<p>Песеньку заводзіць,</p>
<p>Як жыццё, старую...</p>
<p> </p>
<p>Не ўздыхай, мой родны!</p>
<p>Знойдзеш,— прыйдзе свята:</p>
<p>Слаўным, роўным станеш</p>
<p>З бедным і багатым!</p>
<p> </p>
<p>З чатырох дылёвак</p>
<p>Будзеш мець мясціну,</p>
<p>На век вечны поля</p>
<p>Роўна тры аршыны.</p>
<p> </p>
<p>Ляжаш там, заляжаш,</p>
<p>Бедачок сярмяжны,</p>
<p>У дзянькі і ночкі</p>
<p>Ціха і паважна...</p>
<p> </p>
<p>А цяпер, сягоння,</p>
<p>Па лясах, па скібах,</p>
<p>Гайда, беззямельнік,</p>
<p>Пашукай сялібы!</p>
<p> </p>
<p> </p>
<h3><a id="chapter5"></a>5</h3>
<p>Паляці ты лесам, полем,</p>
<p>Голас неразвейны,</p>
<p>Аб той долі ці нядолі,</p>
<p>Долі беззямельнай.</p>
<p> </p>
<p>Ці ж не пан я, не вяльможны?</p>
<p>Бойцеся вы Бога!</p>
<p>Нават злодзей, на ўсё сквапны,</p>
<p>Не ўкрадзе нічога.</p>
<p> </p>
<p>Маё поле, мае гоні —</p>
<p>Воблакі сівыя,</p>
<p>Маё стадка, мае коні —</p>
<p>Хмары вараныя.</p>
<p> </p>
<p>Маё поле арэ вецер</p>
<p>І пасе скаціну,</p>
<p>Што бушуе падчас лішне</p>
<p>Ў летнюю часіну.</p>
<p> </p>
<p>Мой палац, хто ведаць хоча,—</p>
<p>Неба прастор гэты,</p>
<p>Што ўдзень сонцам, зормі ночай</p>
<p>Свеціцца адзеты.</p>
<p> </p>
<p>Ніхто не пераарэ мне</p>
<p>Мяжы ў маім полі,</p>
<p>Там падаткаў не плачу я</p>
<p>Нікому, ніколі.</p>
<p> </p>
<p>Як узойдзе маё поле,</p>
<p>Высокая ніва,</p>
<p>Туды мчацца мае думкі</p>
<p>Па сваё па жніва.</p>
<p> </p>
<p>Мчацца думкі, звіняць песні</p>
<p>Вольна, неразвейна</p>
<p>Аб той долі ці нядолі,</p>
<p>Долі беззямельнай.</p>
<p> </p>
<p> </p>
<h3><a id="chapter6"></a>6</h3>
<p>Ой, скажы ты, беззямельнік,</p>
<p>Вашэці,</p>
<p>Скуль ты ўзяўся, бедачына,</p>
<p>На свеце?</p>
<p> </p>
<p>Ці скрасілі цябе лёды,</p>
<p>Марозы?</p>
<p>Ці вылілі цябе воды</p>
<p>Са слёзаў?</p>
<p> </p>
<p>Дзе ўзрастаў ты, беззямельны,</p>
<p>Хаваўся?</p>
<p>Пад якой страхой, мазольнік,</p>
<p>Бадзяўся?</p>
<p> </p>
<p>Ці пад плотам-частаколам</p>
<p>Багатых,</p>
<p>Ці на прызбе родных сёлаў,</p>
<p>Пад хатай?</p>
<p> </p>
<p>Хто атуліваў малога</p>
<p>Ў пялёнкі?</p>
<p>Хто пеў песні пры калысцы</p>
<p>Ў пацёмкі?</p>
<p> </p>
<p>Ці то вецер, што без толку</p>
<p>Галосіць</p>
<p>І з бядачых хат саломку</p>
<p>Разносіць?</p>
<p> </p>
<p>Чым ты хрышчан, які меў ты</p>
<p>Адзетак?</p>
<p>Чым кармілі цябе людзі</p>
<p>Шмат летак?</p>
<p> </p>
<p>Ці то потам, знемажэннем</p>
<p>Нязменным,</p>
<p>Ці то крыўдай, паніжэннем</p>
<p>Штодзенным?</p>
<p> </p>
<p>Хто вучыў цябе, малога</p>
<p>Дзіцяцю,</p>
<p>Як шукаць на свеце долі,</p>
<p>Багацця?</p>
<p> </p>
<p>Ці паводкі, што свет рыюць</p>
<p>Вясною,</p>
<p>Ці мяцеліцы, што выюць</p>
<p>Зімою?</p>
<p> </p>
<p>Ой, чаго ты спадзяваўся</p>
<p>Ад свету,</p>
<p>Як з’явіўся на зямельку</p>
<p>На гэту?</p>
<p> </p>
<p>Ці карчомкі таёй п’янай,</p>
<p>Гуляшчай,</p>
<p>Ці цямнічкі акаванай,</p>
<p>Лядашчай?</p>
<p> </p>
<p>А як смерць на цябе, мілы,</p>
<p>Надойдзе,</p>
<p>Дзе магілка твая будзе,</p>
<p>Крыж твой дзе?</p>
<p> </p>
<p>Ці ў чужым далёкім краі,</p>
<p>Ў няволі,</p>
<p>Ці пад родным лесам, гаем,</p>
<p>У полі?</p>
<p> </p>
<p>Ну, дакуль жа ты ўсё будзеш</p>
<p>Марнеці</p>
<p>Без прыпынку, без пацехі</p>
<p>На свеце?</p>
<p> </p>
<p>З дня на дзень бядак чакае</p>
<p>Ўсё сонца,—</p>
<p>Раса вочы выядае</p>
<p>Бясконца.</p>
<p> </p>
<p> </p>
<h3><a id="chapter7"></a>7</h3>
<p>Ох, як гляну, гляну я</p>
<p>На жыццё паганае,</p>
<p>Ціснуць думы знаныя,</p>
<p>Жалем выліваныя.</p>
<p> </p>
<p>У цябе, саколіка,</p>
<p>Ані свайго полейка,</p>
<p>Ані свайго воліка,</p>
<p>Ані свайго століка.</p>
<p> </p>
<p>Ходзіш ты вячорамі</p>
<p>З ціхаю пакораю,</p>
<p>Бачаць неба з зорамі,</p>
<p>Полейка з разорамі.</p>
<p> </p>
<p>І клянеш напэўнае</p>
<p>Гора неразвейнае,</p>
<p>Долю пустасейную,</p>
<p>Долю беззямельную.</p>
<p> </p>
<p>Толькі думы думныя</p>
<p>Чуюць хмары буйныя,</p>
<p>Хвойкі, елкі шумныя</p>
<p>Дый не людзі чуйныя.</p>
<p> </p>
<p>Вось, як гляну, гляну я</p>
<p>На жыццё паганае,</p>
<p>Бачу ўсё мне знанае,</p>
<p>Слязьмі паліванае.</p>
<p> </p>
<p> </p>
<h3><a id="chapter8"></a>8</h3>
<p>Дзе мой дом, дзе ты, хата мая,</p>
<p>Дзе загон хлебадайнай зямлі?</p>
<p>Сам — з бядой, ні жыцця, ні пуцця!</p>
<p>Знай, гаруй ды магілку хвалі.</p>
<p> </p>
<p>Дзень і ноч нада мной, сіратой,</p>
<p>Стогне, сцелецца стада хмурын,</p>
<p>Дзень і ноч то слязой, то крывёй</p>
<p>Сцежку росіш адзін, сам адзін!</p>
<p> </p>
<p>З году ў год злыдні з кута ў куток</p>
<p>Пруць у свет, свету знаць не даюць;</p>
<p>Як вятрышчы сарваны лісток,</p>
<p>Падхапілі, нясуць і нясуць.</p>
<p> </p>
<p>Знай, нясуць, вось скруцілі, згнялі,</p>
<p>А ўсё пруць, усё ў свет, на той свет;</p>
<p>Вось і звон, шмат званоў... Загулі...</p>
<p>Бач, труна, пры труне адзін дзед.</p>
<p> </p>
<p>Жыў, не жыў, шчасця знаў, не зазнаў,</p>
<p>Палажылі ў дамоўку — ляжы!</p>
<p>Дайце ж камень на грудзь, каб не ўстаў</p>
<p>Беззямельнік, гаротнік сляпы!..</p>
<p> </p>
<p>[1907-1909]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>