<div class="container">
<div class="book-utils">
<div id="qrcode"></div>
<a href="/Janka_Kupala/Raskidanaje_hniazdo_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 04.09.1913 -->
<!-- HEADER_FIELD Edition: Купала Я. Поўны збор твораў: У 9 т. - Т. 7. Драм. паэмы і п'есы. - Мн., Маст. літ., 2001. - 399 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1919 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 2001 -->
<!-- HEADER_FIELD SectionAuthor: П'есы -->
<!-- HEADER_FIELD SectionsTheme: Драматургія -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Раскіданае гняздо -->
<h2><a href="http://knihi.com/Janka_Kupala/">Янка Купала</a></h2>
<h2>Раскіданае гняздо</h2>
<div style="height: 3rem"></div>
<!-- TOC_BEGIN -->
<a href="#chapter1">АКТ ПЕРШЫ</a><br/>
  <a href="#chapter2">З'ява І</a><br/>
  <a href="#chapter3">З'ява ІІ</a><br/>
  <a href="#chapter4">З'ява ІІІ</a><br/>
  <a href="#chapter5">З’ява IV</a><br/>
  <a href="#chapter6">З’ява V</a><br/>
  <a href="#chapter7">З’ява VI</a><br/>
  <a href="#chapter8">З’ява VII</a><br/>
  <a href="#chapter9">З’ява VIII</a><br/>
  <a href="#chapter10">З’ява ІХ</a><br/>
  <a href="#chapter11">З’ява Х</a><br/>
  <a href="#chapter12">З’ява ХІ</a><br/>
  <a href="#chapter13">З’ява XII</a><br/>
<a href="#chapter14">АКТ ДРУГІ</a><br/>
  <a href="#chapter15">З’ява І</a><br/>
  <a href="#chapter16">З'ява ІІ</a><br/>
  <a href="#chapter17">З'ява   III</a><br/>
  <a href="#chapter18">З’ява IV</a><br/>
  <a href="#chapter19">З’ява V</a><br/>
  <a href="#chapter20">З'ява VI</a><br/>
  <a href="#chapter21">З'ява VII</a><br/>
  <a href="#chapter22">З'ява VIII</a><br/>
  <a href="#chapter23">З’ява ІХ</a><br/>
<a href="#chapter24">АКТ ТРЭЦІ</a><br/>
  <a href="#chapter25">З'ява І</a><br/>
  <a href="#chapter26">З'ява ІІ</a><br/>
  <a href="#chapter27">З'ява ІІІ</a><br/>
  <a href="#chapter28">З’ява IV</a><br/>
  <a href="#chapter29">З’ява V</a><br/>
  <a href="#chapter30">З’ява VI</a><br/>
  <a href="#chapter31">З’ява VII</a><br/>
<a href="#chapter32">АКТ ЧАЦВЁРТЫ</a><br/>
  <a href="#chapter33">З'ява І</a><br/>
  <a href="#chapter34">З'ява ІІ</a><br/>
  <a href="#chapter35">З'ява ІІІ</a><br/>
  <a href="#chapter36">З’ява IV</a><br/>
  <a href="#chapter37">З’ява V</a><br/>
  <a href="#chapter38">З’ява VI</a><br/>
<a href="#chapter39">АКТ ПЯТЫ</a><br/>
  <a href="#chapter40">З’ява І</a><br/>
  <a href="#chapter41">З’ява ІІ</a><br/>
  <a href="#chapter42">З’ява ІІІ</a><br/>
  <a href="#chapter43">З’ява IV</a><br/>
  <a href="#chapter44">З’ява V</a><br/>
<br/><br/>
<!-- TOC_END -->
<!-- BOOK_BEGIN -->
<p>АСОБЫ</p>
<p>Лявон Зяблік, пажылы гаспадар, кульгавы, гадоў пад 50.</p>
<p>Марыля, яго жонка, нараклівая, замучаная жыццём, худая кабеціна, гадоў 48.</p>
<p>Сымон, 24 г. дзеці Зябліка.</p>
<p>Зоська, 18 г.</p>
<p>Данілка, 14 г.</p>
<p>Аленка, 8 г.</p>
<p>Юрка, 7 г.</p>
<p>Старац, гадоў пад 70.</p>
<p>Паніч, гадоў 23.</p>
<p>Незнаёмы, гадоў 35.</p>
<p>Двое дворных людзей.</p>
<p> </p>
<p><i>Рэч дзеецца ў 1905 г. Першы акт у хаце Зяблікаў, а рэшта чатыры — на руіне той жа самай хаты.</i></p>
<p> </p>
<p> </p>
<h3><a id="chapter1"></a>АКТ ПЕРШЫ</h3>
<p>Час каля Купалля. Поўдня. Хата Зябліка. Марыля—хворая: то сядзіць, то ляжыць на ложку. Данілка на зямлі скрыпку майструе. Старац сівы, як голуб, абчэплены торбамі і з кіем у руках сядзіць на лаве.</p>
<p> </p>
<p> </p>
<h4><a id="chapter2"></a>З'ява І</h4>
<p>Марыля, Данілка, Старац.</p>
<p> </p>
<p>Старац. Так, так, пані гаспадыня! Заўсёды бяда бяду вядзе, але ніколі не трэба здавацца. Ліха перамелецца, і ўсё добра будзе. Калісь і мяне ціскалі няшчасці з усіх бакоў, а цяпер... Э! Што казаць? — Жыву сабе і гора ніякага не знаю. Торбачкі за плечы, кій сукаваты ў рукі і хаджу сабе, як ні ў чым не бывала, па дарожках-пуцявінках. Так, так, пані гаспадыня!</p>
<p>Марыля <i>(гаворыць з трудом)</i>. Гэта ж толькі падумаць, дзедка. Мала ўсялякага безгалоўя, а тут на табе, яшчэ гэта хвароба. Лета не за гарою, скора касьба пачнецца, жніво, работы гібель, а ты ляжы тут прыкаванай да ложка, як пакутніца якая. Лепей хай бы ўжо смертачка прыйшла на маю галаву няшчасную, дык хаця б хаты не завальвала. Не так я вясну спатыкала і праводзіла, як мне сёлета прыйшлося, ох, не так, як і сам знаеш! (<i>Кашляе</i>.) А гэты суд у майго з дваром... То ж не давядзі ты, Божанька. Гаспадарку ўсю змарнавалі, да няма нічога дайшлі, і сягоння ўжо не ведаеш чалавек, дзе заўтра сонейка прыйдзецца сустрэнуць. Ох, Божа ты наш справядлівы, за якія грахі цяжкія караеш ты нашу сямейку! Ах, як жа цяжанька! Падай мне вады, Данілка. <i>(Данілка падае.)</i></p>
<p>Данілка. Праўду мамка кажа. Страшэнна нягодна жыць на свеце. Вось хоць бы і мне такая бяда зрабілася: скрыпку старую, што была ў мяне раней, татка са злосці паламаў, а цяпер і рабі што хочаш. Пакуль жа я новую такую змайструю... Ну, але затое калі і зраблю, дык вот жа зайграю — цэлы свет дзіву дасца!</p>
<p>Старац. А дзе ж гаспадар ваш, пані гаспадыня?</p>
<p>Данілка. Тата пайшоў у двор прасіцца, каб яшчэ трохі пачакалі і не выкідалі нас адгэтуль.</p>
<p>Марыля. Так, так. Сягоння сышоў час наш выехаць, а мой нічога яшчэ сабе не прыстараўся.</p>
<p>Старац. Дрэнна, вельмі дрэнна, калі так выходзіць. Свайго не меўшы,— трэба легчы спаць не еўшы.</p>
<p>Данілка. Вось табе дык добра, дзедка: з адной хаты выкінуць, дык у другую пойдзеш.</p>
<p>Марыля. Усё ж да апошняга часу думалі, што за намі зямлю прызнаюць, тым часам наадварот выйшла.</p>
<p>Старац. Так, так, пані гаспадыня. Чалавек страляе, а чорт кулю носіць.</p>
<p>Марыля. Мой жа чалавек — каб вы, дзедка, бачылі: за апошні час як набраў сабе нечага ў галаву, дык проста з розуму сыходзіць. Учарнеў, асунуўся, азыз, толькі таўпехаецца з кута ў кут, як сам не свой. Баюся, дзедка, вельмі баюся, каб з ім, барані божа, чаго благога не сталася.</p>
<p> </p>
<p> </p>
<h4><a id="chapter3"></a>З'ява ІІ</h4>
<p>Тыя ж і Сымон.</p>
<p> </p>
<p>Сымон <i>(уваходзіць з тапаром і кладзе яго за лаву)</i>. Ці тата яшчэ не вярнуўся?</p>
<p>Марыля і Данілка. Не, нямашака яшчэ.</p>
<p>Сымон. А дзедка ўсё госціць у нас!</p>
<p>Старац. Але, сынку мой. З мамкай тваёй загаварыліся аб справах вашых хатніх. Як уважаю, то не лёганькі будзеце мець сёлетні гадок.</p>
<p>Сымон. Э! Нічога, дзядочак. Пакуль будзе хоць якая малая магчымасць, то не дадзімся жыўцом ваўку ў зубы. Паглядзіш!</p>
<p>Старац. Смела, сынку мой, варожыш. Можа, і не дасіся ваўку ў зубы, але жыццё бярэ ў свае лапы, ох, як бярэ! Не такія яшчэ дужыя і смелыя здаюцца на яго ласку і няласку. Так, так, сынку мой! Адвага наша — адно, а жыццё — другое, і найбольш верх бярэ гэта апошняе.</p>
<p>Сымон. А мы з татам не папусцімся, дык што ж з намі гэта жыццё зробіць?</p>
<p>Старац. Тата ўжо нядуж твой.</p>
<p>Сымон. Ну, то ў мяне сілы хопіць — за яго, за сябе, за ўсіх нас.</p>
<p>Старац. Дай Божа, дай Божа, каб табе гэтай сілачкі ставала да канца жыцця. Бяда толькі, што сіла людская не заўсёды на дабро ідзе.</p>
<p>Сымон. Я і не думаю з сваёй сілай у цемнякі ці разбойнікі пайсці.</p>
<p>Старац. Не кажу табе гэтага, сынку мой, але моладасць сваё права мае. Я сам быў маладым!</p>
<p>Марыля. Нічога яму, дзедка, не ўгаворыш. Не такой падатлівай натуры ён у мяне ўдаўся. Хоць галавой наложыць, а свайго мусіць дапяць.</p>
<p>Данілка. Сымонка, ты па мне пайшоў: і я хоць галавой налажу, а скрыпачку такі зраблю сабе новую!</p>
<p>Сымон. Які я ўжо ўдаўся, такі і буду, а свайго ў крыўду не папушчу, хоць бы там свет дагары нагамі перакуліўся. Бяда — часу няма болей гаварыць аб гэтым. Пайду, можа, тату сустрэну. Карціць мне даведацца, што там яму ў дварэ сказалі.</p>
<p> </p>
<p> </p>
<h4><a id="chapter4"></a>З'ява ІІІ</h4>
<p>Марыля, Данілка, Старац.</p>
<p> </p>
<p>Старац. Ох, маці, маці! Высака твой сынок падымацца хоча, але каб нізка часам не зваліўся.</p>
<p>Марыля. Цяжанька мне з ім якую радачку даць. Змалку дзён такі: як толькі нарадзіўся, дык і то сябе паказаў — грудзей не прыняў, так, без малака, качаўся. Я тады ў двор за мамку засталася.</p>
<p>Старац. Гартаўнейшы і выйшаў ён затое. А ў дварэ, кажуць, перамены цяпер вялікія пайшлі.</p>
<p>Марыля. Але, дзедка,— перамены. Як вярнуўся малады паніч недзе з далёкага краю, з навук, дык усё пайшло ўверх дном — усіх чыншавікоў сталі чысціць. Не чакае, пакуль суды пакончацца, а наперад за ўсіх заставы кладзе і высяляе; з намі таксама выйшла.</p>
<p>Старац. Ведаю, ведаю, пані гаспадыня! Старыя парадкі раскідаюць па свеце, а новых, лепшых, нешта не відаць і не відаць.</p>
<p>Данілка. Як уважаю, то, мусіць, толькі я адзін новым парадкам на сваёй новай скрыпцы зайграю.</p>
<p> </p>
<p> </p>
<h4><a id="chapter5"></a>З’ява IV</h4>
<p>Тыя ж і Зоська.</p>
<p> </p>
<p>Зоська <i>(уваходзіць з кветкамі ў руках).</i> А-а! Дзядочак к нам на госці прыплёўся.</p>
<p>Старац. Так, так, мая дачушка! Прыплёўся божым словам вас пахваліць; зараз далей паплятуся з тым самым.</p>
<p>Зоська <i>(падсядаючы к Старцу)</i>. Добра, што я дзедку тут застала,— маю просьбу да цябе.</p>
<p>Старац. Слухаю, мая дачушка, слухаю. Хэ-хэ-хэ! Думаў, што я толькі ўсё мушу прасіць, ажно, як бачу, то і ў мяне прасіць нечага хочуць. Хэ-хэ-хэ! Яшчэ распанею з гэткага гонару.</p>
<p>Зоська. Дзедка заўсёды жартуе з мяне, а я толькі буду прасіць таго, чаго ўсе людзі цябе вечна просяць.</p>
<p>Данілка. Ну, значыць, прапала дзедава панства!</p>
<p>Зоська. На, вось табе, дзедачка, кветак трошкі, а ты памаліся... за здаровейка...</p>
<p>Старац. За чыё, мая дачушка: за татава, матчына, а можа?..</p>
<p>Зоська <i>(нахіляючыся да Старца, каб маці і Данілка не чулі)</i>. Памаліся, дзедка, за здароўе нашага паніча.</p>
<p>Старац. Добра, дзетачка! Я за ўсіх малюся, за каго толькі просяць — і за жывых, і за нябожчыкаў. Толькі вось, што я з тваімі гэтымі кветкамі рабіць буду?</p>
<p>Зоська. Як будзеш, дзедка, у цэркаўцы, дык на абразок іх павесь.</p>
<p>Данілка. Або к сваёй торбачцы прышпілі, каб харашэй выглядала.</p>
<p>Старац. Праўда, сынку мой. Як прыгажэй будзе выглядаць, то, можа, і кідаць болей будуць.</p>
<p>Зоська. Абы толькі не каменнем, дзедка.</p>
<p>Старац. Хэ-хэ-хэ! Усяк бывае, дзеткі мае, усяк! Хто хлебам, хто каменнем, а кожны нечым ды кіне. <i>(Збіраецца выходзіць.)</i></p>
<p>Марыля. Ужо дзедка выходзіць ад нас?</p>
<p>Старац. Ужо, пані гаспадыня, ужо! Не сядзіцца мне доўга на адным месцы. І так па капельцы ўсюды гора назбіраеш чалавечага, ажно несці цяжанька, а што ж бы было, каб даўжэй заседжваўся ў адной хаце? Хэхэ-хэ! Шчасліва аставацца! Слава Хрысту!</p>
<p>Усе. Слава! Слава! І на векі вякоў.</p>
<p> </p>
<p> </p>
<h4><a id="chapter6"></a>З’ява V</h4>
<p>Марыля, Зоська, Данілка.</p>
<p> </p>
<p>Зоська <i>(садзячыся каля маткі на ложку).</i> Мамачка, бачыце, якія прыгожанькія кветачкі?</p>
<p>Марыля. Бачу, бачу, хоць як праз сетку: туман нейкі ў вачах стаіць. Але дзе ты гэта лётаеш? Упыну на цябе нямашака ніякага.</p>
<p>Зоська. Не сядзіцца мне, мамачка, у хаце: тут неяк так душна, дык я ўзяла і пабегла на сенажаць. Там хадзіла сабе каля рэчкі і кветачкі для цябе вось гэтыя рвала; ты ж іх калісь, як здарова была, так любіла!.. Ах, мамачка, як цяпер хораша на сенажаці! Травіца зелянеецца, кветачкі цвітуць, ой, як прыгожа цвітуць. А вольхі над рэчкай так лісточкамі шалясцяць, так шапацяць, як быццам штосьці дужа цікавае хочуць табе расказаць! Мамка, мамка! Ты, здаецца, заснула? Ці чуеш, што я табе кажу?</p>
<p>Марыля. Чую, міленькая, чую, хоць у вушах шуміць, як у млыне якім.</p>
<p>Зоська. Сонейка яснае свеціць і грэе, ах, як сонейка грэе і свеціць! А птушачкі пяюць, аж заліваюцца! Так цёпла, так прыгожа на свеце! Мамка, а як табе?</p>
<p>Марыля. Мне, дзеткі, халодна і жудка.</p>
<p>Зоська. Не гаварыце так, мамка, а то і мне робіцца халодна і жудка ад тваіх слоў... Ага! Нарвала, значыцца, я табе кветачак, падышла к рэчцы, нагнулася і гляджуся ў вадзіцу, як у люстэрку якраз, я другая там адсвечваюся. Заглядзелася гэтак, аж нехта хапель мяне ў пояс! Я ў крык, вырывацца, гляджу,— аж гэта паніч з двара. І так стаў абымаць мяне і цалаваць! Я стузянулася раз, другі і вырвалася. Але які ён прыгожанькі, каб мамка бачыла!</p>
<p>Марыля. Ведама, паніч! (<i>Убок</i>.) Сваімі грудзьмі, што і яе, выкарміла, а ён... <i>(Да Зоські.)</i> Не займайся вельмі з ім, дачушка.</p>
<p>Зоська. Я ж нічога, мамачка. (<i>Паўза</i>.) Ах, каб ведала, мамка, які я сон сягоння сніла?! Хочаш, дык я раскажу.</p>
<p>Данілка. Раскажы, Зоська, раскажы! Бо і я ж люблю вельмі сны сніць. Толькі пачакай — я малых паклічу, хай і яны паслухаюць.</p>
<p> </p>
<p>Выходзіць і цераз хвіліну варочаецца з Аленкай і Юркам.</p>
<p> </p>
<p> </p>
<h4><a id="chapter7"></a>З’ява VI</h4>
<p>Тыя ж і Аленка з Юркам.</p>
<p> </p>
<p>Данілка <i>(да Аленкі і Юркі)</i>. Ну, садзіцеся, малыя! Толькі ціха будзьце! Зоська сон будзе расказваць.</p>
<p> </p>
<p>Аленка і Юрка садзяцца на зямлі каля матчынага ложка.</p>
<p>Ну, пачынай, Зоська! Мы гатовы!</p>
<p>Зоська. Здаецца, прыйшоў да нас у хату нехта такі незвычайны — на галаве месяц, у руцэ сонца трымае; прыйшоў ён і кажа: «Годзе вам тут сядзець, годзе гібець, хадзіце за мной!» Мы спачатку, здаецца, перапужаліся, а пасля нічога. Ён так добра на нас паглядзеў, аж быццам у вачах яго слёзы засвяціліся. Сабраліся мы ўсе — ты, тата, я, Сымон, Данілка і малыя — ды пайшлі гэтак за ім, кінуўшы і хату, і гаспадарку ўсю сваю. Як толькі мы выйшлі — ён і кажа: «Што б там перад вамі ці за вамі ні рабілася — не аглядайцеся назад, а ідзіце за мной усё наперад, усё наперад!» Ішлі мы гэтак, ішлі, ажно бачым — нейкае кругом нас страшэннае балота: гадзіны, вужакі, сліўні так і капашаць, як у гаршку якім...</p>
<p>Данілка. Ай-я-я! Вужакі і сліўні?</p>
<p>Зоська. Але нас крануць баяцца: ён усё іх сонцам адстрашвае,— толькі сыкаюць і выкручваюцца. Мінулі мы гэта балота вужачае, ідзём,— ажно ўвайшлі мы ў цёмны-цямнюсенькі, дзікі лес. Вецер у галінах трашчыць і свішча, звяр’ё ўсялякае вые, зубамі ляскоча, на нас кідаецца...</p>
<p>Данілка. Божухна! Звяр’ё ўсялякае! Вось жудасць! Я, мусіць, памёр бы там са страху.</p>
<p>Зоська. Але крануць не смеюць — ён і іх, як вужак, усё сонцам адганяе. Перайшлі мы гэты звярыны лес, ідзём — ажно ўсходзім на вялікае-вялікае поле пясчанае — віхор толькі арэ ды барануе, ды толькі дзе-нідзе на полі гэтым тырчаць пасохшыя вольхі, вербы, асіны. Па гэтым дзярэўі — з аднаго на другое — пералятаюць птушкі нейкія чорныя, такія страшныя,— жудасна і сказаць! Да нас падлятаюць, распускаюць кіпцюры, раззяўляюць глюгі,— здаецца, раздзерці і глынуць нас хочуць.</p>
<p>Данілка. Ах, як страшна! Балазе што хоць мяне не глынулі.</p>
<p>Зоська. Але нічога: яго — нашага павадыра — і сонца баяцца. Мінулі гэта поле птушынае, ідзём. Нарэшце затрымаліся ў тым месцы, дзе вясёлка спускалася. Тут ён ізноў так кажа: «Ідзіце за мной следам па гэтай шматкалёрнай дарожцы!» Мы ўздзівіліся, але што ты зробіш? — пайшлі. І падымаемся штораз вышэй, вышэй, мінулі хмары, воблакі, аж да самых зорак забраліся, а там, па млечнай пуціне, з зоркі на зорку пераскакваючы, цягнемся далей; а зоркі хоць свецяцца, але не пякуцца: як па кветачках гэтых, ступаем па іх...</p>
<p>Данілка. А ў ногі не калоліся гэныя зоркі?</p>
<p>Зоська. І прыйшлі мы ў нейкую харошую краіну, якой я ў жыцці не бачыла, не чула і не сніла. Зіхацістыя кветкі скрозь рассыпаны, як тыя зоркі, што мы ішлі па іх: сады нейкія нянаскія так цвітуць, так цвітуць, куды прыгажэй, як нашы вішні ды яблыні! На гэтых садах калышуцца птушкі райскія — пер’е іх, як брыльянтамі ўсыпана і дыяментамі; а пяюць яны — мільён салавейкаў нашых так не патрапіць... У садах па далінках рэчкі бягуць, а вадзіца так пераліваецца, як бы сонца ў тых шкелках, што мы бачылі пры ліхтарах у цэркаўцы!.. Ідзём гэтым садам-раем ды ідзём, ажно калі паглядзім!.. Стаіць палац відам не віданы, слыхам не слыханы; увесь зіхаціць, як бы з самага сонца быў зроблены: сцены залатыя-залатыя, а страха бліскучымі маланкамі пакрыта. Увайшлі мы ў гэты палац, азіраемся навокал, і што ж? — На самым пачэсным месцы сядзіць святы Спас, а каля яго Матка Боская, святы Юр’я, Мікола і Ілья!</p>
<p>Данілка. Нават Ілья і Мікола! Вось дык дзіва!</p>
<p>Зоська. І шмат, шмат усялякіх святых, меншых і большых! Падышлі мы к Спасу, а ён, добранькі, і кажа: «Годзе вам на зямлі пакутаваць, прыйшла ўжо пара са мной вам разам панаваць! Святы Пётра,— тут паказаў ён на гэнага, што нас вёў,— будзе над вамі апеку мець на векі вечныя...» <i>(Паўза.)</i></p>
<p>Данілка. Ну, а далей што было?</p>
<p>Зоська. Нічога! Тут я і прабудзілася.</p>
<p>Данілка. Шкода, што мы там не асталіся. Там бы, можа, мне і скрыпку памаглі скарэй зрабіць.</p>
<p>Зоська. Мамка, ці ты ўсё чула? Ну, як па-твойму: добры сон ці не?</p>
<p>Марыля. Чаму не чула. Добры сон, вельмі добры сон! Бог яшчэ на нас, як відаць, не забыўся, а я думала...</p>
<p>Зоська. Вось і тата ідзе!</p>
<p> </p>
<p>Уваходзіць Лявон і садзіцца за сталом. Аленка і Юрка выходзяць.</p>
<p> </p>
<p> </p>
<h4><a id="chapter8"></a>З’ява VII</h4>
<p>Марыля, Зоська, Данілка, Лявон.</p>
<p> </p>
<p>Лявон. Ну, што? Як маці?</p>
<p>Зоська. Нічога! Мамка сягоння як бы весялей трохі.</p>
<p>Марыля (<i>закашляўшыся</i>). А бач, і ты ўжо прыйшоў! Што ж там чуў?</p>
<p>Лявон. Што чуў, што чуў? Старую песню: не адпускаецца. Сягоння высяляць будуць: ужо фурманкі ў іх наладжаны.</p>
<p>Марыля. Такі сягоння! А я і з ложка не магу сысці. Як жа гэта будзе?</p>
<p>Лявон <i>(з горыччу)</i>. Нічога! Вынесуць, як княгіню якую. Не бядуй па гэтым.</p>
<p>Зоська. А як жа будзе з пасевамі? Няўжо нам і пажаць не дадуць?</p>
<p>Данілка. Вось дурная! Як жаць не будзеш, дык менш работы будзе, а то ўжо і так па самыя вушы мне гэта гаспадарка дадзела: цягам рабі ды рабі!</p>
<p>Марыля. Куды ж мы дзенемся?</p>
<p>Лявон. Нікуды! У чыстае поле!..</p>
<p>Марыля. Можа, да каго з суседзяў можна было б перабрацца да часу. Не прасіўся?</p>
<p>Лявон. Прасіўся і маліўся. У адных няма месца, другія баяцца: «адвячаць» яшчэ, кажуць, будзем; з судом і законам не жарты.</p>
<p>Зоська. Дык як будзе, татка?</p>
<p>Лявон. Так будзе, як будзе! Ты, Сымон і Данілка служыць пойдзеце, а я з маткай вашай і з меншымі жабраваць пайду. Вось што будзе!</p>
<p>Данілка. І я пайду жабраваць. Не хачу служыць.</p>
<p>Зоська (<i>глуха</i>). Служыць пойдзем!..</p>
<p>Марыля. У жабраніну ісці!.. Божа, Божа!</p>
<p>Лявон <i>(як бы сам да сябе).</i> Служыць і жабраваць! Ха-ха-ха! Зяблікі служыць і жабраваць! Бацькі і дзяды жылі на гэтым куску зямелькі. Вечна думалі жыць. Чынш плацілі, талаку рабілі ў двор, як паншчыну якую; пасеку карчавалі, будаваліся... вечна думалі жыць, а цяпер! Цяпер сын і ўнукі служыць і жабраваць... гаспадарскія сын і ўнукі. Ха-ха-ха! <i>(Ідзе к парогу, п’е ваду і зноў садзіцца.)</i></p>
<p>Марыля. Я казала, што нічога не выйдзе. Ці з багатым беднаму судзіцца? Пакуль з багатага пух, то з беднага дух. Цэлыя вёскі такіх, як мы, з хат у поле вывозілі ад пасеваў, ад усяго дабра.</p>
<p>Лявон. А чаму стараверы выйгралі, хоць пазней за бацькавага дзеда ў Барках пасяліліся? Чаму?</p>
<p>Марыля. Бо, відаць, для іх права другое.</p>
<p>Лявон. Не ўсё роўна людзі?</p>
<p>Марыля (<i>кашляючы</i>). Усё роўна, ды, мусіць, не ўсё роўна. Але каб не слухаў гэтага свайго адваката Клепатоўскага, то калі б і выгналі, дык хоць гаспадарка засталася б, а так...</p>
<p>Лявон. А так прапала, не вернеш! Нашто дарма сабе і другім сэрца ад’ядаць.</p>
<p>Марыля. Жартачкі! Пяць гадоў судзіліся. Апошнюю карову і коніка сёлета прадаў. Апошнюю кароўку!</p>
<p>Зоська. І маю цялушачку, што мамка аддала мне гадаваць сабе на пасаг калісь.</p>
<p>Лявон. Што ўспамінаць, чаго не вернеш! Кожын па часе мае розум. Я толькі хацеў праўды шукаць. Ха-хаха! Здурэў і праўды шукаў. <i>(Водзячы вачыма па хаце пасля некаторае паўзы, панура, тужліва.)</i> Дзедава хата састарэлася, як і ён, нябожчык, трэ было новую ставіць... З бацькам цягалі бярвенне... падарваўся стары, памёр... тады сам адзін мусіў кончыць... Цяжка было аднаму, але неяк даў рады, толькі трохі нагу прыпсаваў, і хадзіць няма як роўна.<i> (Глянуўшы ў акно.)</i> З дзедам садок садзілі... Знаўся нябожчык, як хадзіць каля дрэўцаў... сам умеў прышчапляць. Садок вырас. З бацькам ужо кожнага Спаса мелі што свянціць... З зямелькай зжыўся, як з роднай маткай... Кожны каменьчык на полі і кожны кусцік на сенажаці змалку ўжо знаў як сваіх пяць пальцаў на руцэ... На гэтых гонейках пасціў скаціну... араў, сеяў, касіў. А тут!.. Суд — вон выганяюць! Кінуць тую хату, скуль бацьку і матку на магілкі вывез, кінуць тое поле, дзе кожную скібіну потам крывавым скрапіў. Эх, эх! І я гэта маю дарма ўступіць, адрачыся? Чалавек з зямлёй зрастаецца, як гэта дрэва: ссячы дрэўца—засохне, адбяры ў чалавека зямлю — згіне.</p>
<p>Данілка. Дык хай бы татка купіў ад двара.</p>
<p>Лявон. Купіў, купіў! А закон пазваляе такім, як мы, купляць? А чынш плацячы, я не выкупіў гэту зямлю? Ды што ты знаеш...</p>
<p>Марыля <i>(як бы праз сон)</i>. А цяпер — на бадзянне, на вечныя мукі, вечныя здзекі, на бадзянне вечнае!...</p>
<p>Зоська. Служыць ісці ў чужую хату, да чужых людзей. У няволю ісці!</p>
<p>Лявон (<i>глуха</i>). Чым я вінен? Чым я вінен? Што любіў гэту зямлю, гэту родную нашу!.. За тое вінен я? За тое любіў яе, каб яна мсцілася нада мной, над намі і ў свет гнала... Ха-ха-ха! Зямля гоніць тых ад сябе, што з веку ў век свенцяць яе сваёй крывёй гарачай і потам салоным? І за што? За што? <i>(Звесіў галаву і няўзнак уцірае слёзы.)</i></p>
<p>Зоська <i>(падыходзіць і гладзіць па галаве бацьку). </i>Не марыкуйце вельмі, татачка! Кіньце вельмі бедаваць! Не згінем на свеце... Што ж рабіць? Неяк жа ды будзем жыць. Не маркоцьцеся, татачка. Я сягоння сон добры сніла.</p>
<p> </p>
<p> </p>
<h4><a id="chapter9"></a>З’ява VIII</h4>
<p>Тыя ж і Сымон.</p>
<p> </p>
<p>Сымон (<i>убягаючы</i>). Тата! Чаго сядзіш? Дворныя сохі гародніну і пшаніцу заворваюць!</p>
<p>Зоська. Няхай заворваюць! Іх зямля — іх права.</p>
<p>Марыля (<i>кашляючы</i>). Дайце мне вадзіцы! Душна мне!</p>
<p> </p>
<p>Зоська падае вады, падтрымлівае матку — тая п’е.</p>
<p> </p>
<p>Сымон. Калі іх зямля, то няхай з’ядуць яе, але дабро наша — мы сеялі!</p>
<p>Лявон (<i>наругаючыся</i>). Мы сеялі, а людзі жнуць, ну дык што ж табе з гэтага прыбудзе што ці адбудзе? Га?</p>
<p>Сымон. Тата сваімі судамі гаспадарку ўсю прасудзіў, а цяпер апошняе двару на здзек аддаў!</p>
<p>Лявон. Не я аддаў, а зямля сама сябе аддала ім на здзек. Я, ты, пяты, дзесяты штосьці ёй не ўгадзіў, ну, дык і чураецца сваіх дзяцей.</p>
<p>Сымон. Але нашае працы яна не чураецца. І мы затое павінны бараніць яе ўсёй сваёй сілай.</p>
<p>Лявон (<i>насмешліва</i>). Ха-ха-ха! Будзе бараніць той сілай зямлю ад людзей, што тая ж зямля і тыя людзі даўно гэту сілу забралі ад яго! Разумненькі — няма чаго сказаць!</p>
<p>Сымон. У таткі забралі, але ў мяне яшчэ не паспелі, і ў мяне хопіць моцы ў крыўду не дацца, я і не дамся! <i>(Хапае з-за лавы тапор і хоча бегчы, бацька адбірае.)</i></p>
<p>Лявон. Ані мне важся чапаць іх! А не, то сваёй жа рукой заб’ю цябе гэтым тапаром!</p>
<p>Сымон. Я свайго толькі буду бараніць!</p>
<p>Зоська. Тапаром?</p>
<p>Сымон. Хоць бы і сваёй галавой! Хто ж мне забароніць? (<i>Тузаюцца</i>.)</p>
<p>Зоська <i>(разбараняючы і цалуючы рукі Сымона). </i>Кінь, Сымонка! Не йдзі проці волі бацькі! Што ты там адзін зробіш? Мамку хворую толькі перапужалі.</p>
<p>Данілка. І мяне напалохалі. Пакіньце! Што вы — малыя дзеці — гэтак тузацца?</p>
<p>Лявон<i> (да Сымона)</i>. Пушчай, разбойнік, тапор. <i>(Вырывае.)</i></p>
<p>Сымон. Эх, тата, тата! А што нас чакае, як мы гэтак будзем папускацца?!</p>
<p>Лявон <i>(апусціўшыся на лаву, панура).</i> Трэба праўды шукаць не тапаром, а розумам. Дзед твой не меў розуму, я не маю, але ты яго мей, каб з часам цябе і тваіх дзяцей не ганялі гэтак, як сягоння.</p>
<p> </p>
<p> </p>
<h4><a id="chapter10"></a>З’ява ІХ</h4>
<p>Тыя ж і Аленка з Юркам.</p>
<p> </p>
<p>Аленка і Юрка <i>(убягаюць у хату, уціраючы кулакамі слёзы)</i>. Тата! тата! нейкія людзі страху з нашае хаты здзіраюць!</p>
<p>Лявон. Няхай здзіраюць! Не вашае дзела!</p>
<p>Зоська. Я пайду папрашу іх, можа...</p>
<p>Лявон <i>(з сілай)</i>. Не трэба! Не йдзі! Годзе ўжо бацька твой спіны нагнуўся і парогаў наабіваў. Я сам вінен і за ўсіх вас адвет панясу перад людзьмі і перад Богам. Трэ было мне ў сваім часе выехаць з гэтае хаты і не чакаць, пакуль аж прыйдуць выкідаць. А цяпер... сам сабе яму выкапаў сваймі рукамі! <i>(Пасля некаторае паўзы.)</i> Так, так, сам сабе яму глыбокую выкапаў... Без часу прыходзіцца ў яе лезці. Згіненне якоесь прыступае і душыць мяне з усіх старон... У вачах цёмна робіцца... думкі туманяцца... штосьці горла сціскае, дыхнуць не дае. Гара нейкая навалілася на плечы і цісне мяне, як каменнем усяго прыгнятае, а звяр’ё нейкае абсядае і на косці мае трухлявыя ласіцца. <i>(Як памешаны.)</i> Дзе я? Што я? Цёмна, страшна кругом!.. Чуваць трэск над хатай, сыпецца пясок. Во, во! З неба пясок сыпецца, а можа, гэта зоркі нашы валяцца, што павядуць нас па свеце з кіем жабрачым? <i>(Прыглядаючыся, трывожна.</i>) Не! не! гэта не зоркі, а жывы пясок, што я на хату цягаў на сваіх плячах... О, мой пясочак... залаты пясочак! Я цябе цягаў на вышкі, угару, а ты мяне ўнізе на векі вечныя засыпеш. Сыпся! буйным градам сыпся!.. <i>(Як бы збудзіўшыся.)</i> Але што я гэта гавару? Што я маруджу? Трэба ісці хутчэй, каб выгадней прыгатавацца ў вялікую вандроўку! Трэск, і відаць праз адчыненае акно, як валяцца салома і канцы палення з страхі. Аленка і Юрка туляцца са страху да Зоські. Вы тут пасядзіце, а я пайду і мігам прыладжу ўсё к дарозе. Трэба мякчэй намасціць для маці калёсы, бо яны ж не дагадаюцца. На чужой павозцы ваша маці выедзе сягоння, як пані, з свае хаты! <i>(Абмахнуўшы рукавом слёзы; выходзячы.)</i> Не выходзьце з хаты, пакуль я не вярнуся.</p>
<p> </p>
<p> </p>
<h4><a id="chapter11"></a>З’ява Х</h4>
<p>Тыя ж без Лявона.</p>
<p> </p>
<p>Данілка. Які гэта тата сягоння нейкі, як не пры сваім розуме.</p>
<p>Сымон. Я думаю! Гэта ж не жартачкі! — ад усяго адпрэчылі, і рук няма за што зацяць... Кожны з розуму сойдзе.</p>
<p>Марыля <i>(як бы праз сон)</i>. Вады мне дайце!</p>
<p> </p>
<p>Зоська падае. Паўза.</p>
<p> </p>
<p>Зоська. І што мы будзем рабіць?</p>
<p>Сымон. Зараз тата вернецца, дык нешта будзем рабіць. Добра, што хоць вы ў мяне тапор адабралі, а то забіў бы каго, і ў вастрозе прыйшлося б гніць.</p>
<p>Зоська. Не рабі гэтага, братачка! Тата стары, мамка хворая, гэтыя — малыя яшчэ, дык што яны ўсе пачнуць без цябе і мяне? А так, пойдзем служыць і будзем як-колечы памагаць ім з апошняга.</p>
<p>Сымон. Але! Трэба памагаць. Трэба пачынаць новае жыццё. І я яго пачну. Яшчэ мы знойдзем зямлі ў сваёй старане і яшчэ мы хату адбудуем на сваім загоне! Я добра прыглядзеўся, як людзі жывуць, і добра надумаўся, як трэба жыць. Тата праўду сказаў, што трэба розумам ваяваць, а не тапаром. І я розумам буду ваяваць і другіх вучыць да гэтае вайны. Годзе крыўды, годзе няпраўды!</p>
<p> </p>
<p>Вялікі трэск над хатай.</p>
<p> </p>
<p>Зоська (<i>спужаная</i>). Ах! Каб хаця нас без пары хатка не нахавала?</p>
<p>Сымон. Не бойся! Гэта толькі з крокваў закот здзіраюць. Пакуль нас адгэтуль не выпрасяць — столі чапаць не будуць. Ды тата ж на дварэ: бачыць, што там робіцца...</p>
<p>Данілка. А я ўсё-такі пайду адгэтуль на кожны выпадак. Каб іх паляруш! Скрыпку не даюць спакойна рабіць. Пойдзем, малыя. <i>(Забірае Аленку і Юрку і выходзіць.)</i></p>
<p> </p>
<p> </p>
<h4><a id="chapter12"></a>З’ява ХІ</h4>
<p>Марыля, Сымон, Зоська.</p>
<p> </p>
<p>Марыля. Памажыце мне з хаты выйсці, а то страшна!..</p>
<p>Сымон. Зараз, мамка, зараз!</p>
<p>Зоська. І мне неяк жудка! Ды яшчэ гэты тата недзе задлякаўся!</p>
<p>Сымон. А на мяне ведаеш, з кожнай мінутаю нейкая рызыка находзіць. Здаецца, нічога на свеце цяпер не баюся. Хоць бы зямля тут расступілася, дык не спужаўся б і ў апраметную скочыў. Дый праўда. Падумай, сястрыца, чаго нам баяцца? Зямлю ад нас адабралі, хату нашу раскідаюць, астаёмся мы, як пасля пажару,— толькі ў вопратках. Дык што ж мы такія значым на свеце і што нас за жыццё чакае? Без зямлі, без свае хаты чалавек, што шалёны сабака — адна цана: ні яму прыстання, ні яму скарынкі хлеба, ні яму добрага слова!.. Будуць здзекавацца, ганяць, пакуль не ўгоняць у якую процьму, з якое і выхаду ніякага павек сабе не знойдзе. А так — раз канец усяму!</p>
<p> </p>
<p>Трэск.</p>
<p> </p>
<p>Што ж? Вярніся, хатка. Хутчэй вярніся! Забівай усіх, насмерць усіх забівай! Досыць бадзякаў і без нас на белым свеце: галодных, паднявольных па вёсках, а п’яніц і жулікаў па гарадах! Вярніся, хатка!.. Абымі нас сваімі дзераўлянымі рукамі, як абымае перад ястрабам сваіх дзетак крыламі галубка. Прытулі нас, хатка, і сагрэй! Бачыш, як цёмна і страшна! Ха-ха-ха! Хата не валіцца. Дзерава больш жалее нас, як людзі жывыя, як з сэрцам і душою людзі!</p>
<p>Зоська <i>(глядзіць на Сымона перапалоханымі вачыма).</i> Сымонка! Не гавары так, братка! Мне страшна робіцца ад твае гэткае гутаркі. А тут тата не варочаецца... Каб скарэй гэта ўсё скончылася. Неспакойна мне, каб хаця з ім што кепскае не прылучылася?</p>
<p> </p>
<h4><a id="chapter13"></a>З’ява XII</h4>
<p>Тыя ж і двое дворных людзей.</p>
<p> </p>
<p>Адзін з людзей. Чаго седзіцё? Бацька павесіўся!</p>
<p>Зоська <i>(кінуўшыся з хаты)</i>. Ах, Божа мой, Божа! Такі даканалі старога!</p>
<p>Марыля <i>(хоча сысці з ложка і валіцца на зямлю.)</i>Сымонка, памажы мне!</p>
<p> </p>
<p>Сымонка сядзіць на адным месцы і зларадасна пазірае. Людзі падыходзяць браць ложак.</p>
<p> </p>
<p>Сымон <i>(хапае тапор і падбягае к ложку, заціснуўшы зубы).</i> Толькі паважцеся што-колечы крануць з хаты!!!</p>
<p> </p>
<p>Заслона</p>
<p> </p>
<p> </p>
<h3><a id="chapter14"></a>АКТ ДРУГІ</h3>
<p>Сцэна прадстаўляе раскіданыя будынкі: тырчыць шулле, печ; валяецца бярвенне, латы, салома, хатняя абстаноўка. У глыбіні сцэны — сад, бліжэй к рампе стаіць адно дзерава, непадалёк ад яго ў непарадку: стол, лавы, табурэткі. Дзеці (Аленка і Юрка) як бы перапужаныя, гульня ў іх не клеіцца. Час — праз два тыдні пасля першага акта.</p>
<p>Перад захадам сонца.</p>
<p> </p>
<p> </p>
<h4><a id="chapter15"></a>З’ява І</h4>
<p>Марыля, Данілка, дзеці.</p>
<p> </p>
<p>Данілка <i>(прыбіваючы абраз да дзерава)</i>. Ну, ужо, мамка, усё гатова! Давёў у парадак хату, як лепей быць не можа, нават божаньку павесіў, каб было перад кім маліцца. А цяпер мушу за сваю работу брацца. <i>(Садзіцца воддаль і майструе скрыпку.)</i></p>
<p>Марыля <i>(апускаецца на зямлю і прытульваецца к дрэўцу).</i> Эх, дажыліся, божухна, божухна! Не вісіць твой абразок у хатачцы на пачэсным куточку, а тут — на гэтым дзераве, сярод гэтае руіны. Як сірата, вісіць твой абразок тутака. Дождж яго будзе мыць, сонейка паліць, вецер хістаць, як той бярозкай у полі хістаць. Патапталі, божухна, вярбу тваю свянцоную, пакрышылі тваю свечку грамнічную. А мы, служкі твае верныя, сядзім тут, як пагарэльцы на папялішчы, і сонейка твайго яснага за слязьмі не бачым. Ох, ох! Людзі твайго сонейка не бачаць, праўданькі твае не бачаць, голасу твайго не чуюць. Асвяці ты, Божа, душу маю грэшную, не пакінь майго ўдовінага сіроцтва,— пашлі мне сілачкі гэтых малых выхаваць! Укрый іх ад галоднае і халоднае смерці і ад благіх людзей укрый іх, Божа!</p>
<p>Данілка. Мамка, мамачка, не галасіце гэтак, а то аж мне на слёзы збіраецца, як пагляджу я на цябе!.. Шкода таты, ведама, што шкода, але што ж ты зробіш? Дык не бядуйце, мамка! Я незадоўга ўжо скрыпку сваю скончу і так тады зайграю, так зайграю, што ўжо нікому з нас так галасіць не захочацца! А цяпер лепей будзем аб чым іншым гутарку вясці. Мне як вельмі сумна зробіцца, што скрыпка не ўдаецца, дык я тады сам з сабою гутару і гутару... Ну, што ж бы такое? Э! Трудна неяк і да розуму прыйсці. Ага! Вось скажыце мне, мамка, чаму гэта так доўга тату не хавалі? Усё ніяк дагэтуль не сабраўся папытацца цябе аб гэтым.</p>
<p>Марыля. Не хавалі, бо так трэба было,— следства рабілі. Закон, бачыш, такі ёсць: як хто сам праз сябе памрэ, дык датуль няможна хаваць, пакуль не дойдуць, як і праз што ён душой загавеў.</p>
<p>Данілка. Ага! Ведаю цяпер. Значыцца, як і я памру, дык не будуць датуль хаваць, пакуль не даведаюцца ў мяне, нашто я памёр. А-а-а, скажыце мне, мамка, нашто гэта людзі родзяцца, каб пасля ўміраць? Бо ж, я думаю, невялікі цымус ляжаць засыпанаму зямлёй.</p>
<p>Марыля. Гэтак ужо Богам устроена на свеце. Нічога не парадзіш.</p>
<p>Данілка. Несамавітае, як так, гэтае ўстройства. А ці праўда, мамка, што ёсць такая старонка, праз каторую плывуць крыніцы з жывой вадою? Кажуць, калі напіцца тае вадзіцы жыватворнае, дык чалавек ніколі не ўмрэ.</p>
<p>Марыля. Можа, і ёсць. Хто ж яго ведае! Але яшчэ тае крыніцы ніхто не бачыў і не піў з яе, бо каб хтонебудзь піў, то хоць адзін чалавек жыў бы і жыў на свеце больш, як усе людзі жывуць, а так няма: усе як ёсць рана-позна ўміралі, уміраюць і ўміраць будуць. Такая ўжо воля боская.</p>
<p>Данілка. Але ўсё-такі жывая вада ёсць, як сабе, мамка, хочаш! Бо і нашто ж бы ўсе так аб ёй гаварылі? Як я вырасту такі вялікі і дужы, як наш Сымонка, тады пайду з сваёй скрыпачкай шукаць гэнае крыніцы, а як знайду — сам нап’юся і вас усіх пачастую, і будзем мы жыць і жыць, аж пакуль не памром!</p>
<p>Марыля. Ну і дагаварыўся!</p>
<p> </p>
<p>Паўза.</p>
<p> </p>
<p>Данілка. Растлумачце мне, мамка, нашто людзі хаты будуюць, а пасля іх самі ж раскідаюць?</p>
<p>Марыля. Будаваць-то самі будуюць, а раскідаюць не людзі, а іхняя нядоля горкая раскідае.</p>
<p>Данілка. Цікавасць, што гэта такая за паня — горкая нядоля? Для яе мушу пашукаць такое вады, ад каторае яна, як вып’е, дык адразу памрэ. Але, па праўдзе кажучы, калі так нядоля раскідае тое, што людзі будуюць, дык нашто ж зусім будаваць? Гэта ж, даліпантачкі, мне шмат лепей і выгадней вось цяперака на гэтым ламацці без сцен і страхі, як было ў хаце! Калі сядзеў я ў хаце і майстраваў сваю скрыпачку, то мне здавалася, што я сяджу ў нейкай клетцы, адкуль і вырвацца трудна будзе ў свет. А тут — аніводнае загарадкі! Ляці сабе, куды хочаш, як птушка, і ўсё такое. А гэтая вялікая страха, злепленая з неба, куды прыгажэйшая, як была наша саламяная.</p>
<p> </p>
<p>Паўза.</p>
<p> </p>
<p>Ну, вось адна дошчачка як бы і гатова, цяпер будзем рабіць другую. Што ж гэта я хацеў яшчэ папытацца? Ага! Успомніў! Скажыце, мамка, ці далёка гэта канец свету? Кажуць, міль сто пэўна будзе ад нас, калі не болей?</p>
<p>Марыля. Канец свету там, дзе канец шчасцю людскому.</p>
<p>Данілка. Э-э! Мамка, так гаворыш, што і сам пісар не разбярэ.</p>
<p> </p>
<p> </p>
<h4><a id="chapter16"></a>З'ява ІІ</h4>
<p>Тыя ж і Сымон.</p>
<p> </p>
<p>Марыля <i>(да Сымона, глуха).</i> Ужо ты вярнуўся? Пахавалі? Можа, на могі...</p>
<p>Сымон <i>(садзячыся, панура). </i>А як жа!.. Пахавалі, толькі не на могілках... не пазволілі! За магілкавым плотам пахавалі. Тут, паміж жывымі, не было яму месца — не стала яму прыстанішча і паміж нябожчыкамі. Самагуб!.. А спытайцеся, хто яго давёў да гэтага самагубства?!</p>
<p>Марыля. Нічога, дзеткі, не парадзіш. Грэшнай смерцю памёр — мусіць пакутаваць.</p>
<p>Сымон. Пакутаваць! пакутаваць! Гэта вечная пакута толькі чалавека на звера перарабляе, дзічэць прыходзіцца, як цемняку якому. Што яна, гэта пакута, са мной зрабіла?! Я сам сябе не пазнаю. Калі кідаў сягоння на бацькаў труп зямлю, то мне здавалася, што гэтым жвірам чырвоным засыпаю самога сябе, сваё шчасце, свае леты маладыя; засыпаю Бога, людзей, цэлы свет; здавалася, усё чыста хаваю на векі вечныя ў сцюдзёнай магіле.</p>
<p>Марыля. Нічога, сынку! гэта пяройдзе, гэта толькі жаль вялікі праз цябе гаворыць. Ведай, што яшчэ не ўсё і не ўсіх ты пахаваў: засталіся ў цябе я, браткі і сястрычкі твае — імі і з імі ты мусіш жыць і павінен жыць. Цяжанька цяпер табе,— ды і каму з нас сягоння тут лёганька,— але што чыніць? Памучышся які месяц-другі, прыдаўлены сваім сіроцтвам і адзіноцтвам, месяц-другі будзеш снаваць, як тапельнік між жывымі, не знаходзячы сабе прыстанішча, а там, за які гадок, як зацвітуць на вясну першыя кветкі над бацькавай вечнай пасцеляй,— зацвітуць краскі і ў цябе на душы і на сэрцы, светлыя краскі ціхага спакою і журбы святой. Будзеш далей жыць і шукаць шчасця на свеце.</p>
<p>Сымон. Кветкі! шчасце! Паганыя ногі патопчуць кветкі на бацькавай магіле, як і яго самога ў зямлю затапталі; а шчасце,— каб як глыбока захаваў у сабе,— то табе яго збэсцяць, без ніякае літасці збэсцяць! Нячыстымі рукамі будуць капацца ў душы, пакуль не вырвуць з яе гэтага шчасця і не кінуць яго пад ногі і не раздушаць.</p>
<p> </p>
<p>Паўза.</p>
<p> </p>
<p>Марыля. Усё ж такі, як бы там сабе ні было, а нам трэба думаць, як далей жыць. Паняволі мусім сабе даваць якую раду. Гэтага, сынок, мала, што ты загадаў перацягнуць сюды ламаццё з поля. Грызці яго не будзем.</p>
<p>Сымон. Што ж, мамка, ізноў ты да таго мяркуеш, каб ішоў туды да іх ласкі прасіць?</p>
<p>Марыля. А хоць бы і так, то што ж там вельмі такое?</p>
<p>Сымон. Я ўжо мамцы ад першага дня казаў і цяпер тое кажу: не пайду туды і вы ўсе не пойдзеце. Аднаго кроку ў той бок не дам і адгэтуль не саступлю. Магіла татава стала век-вечнай перагародкай паміж імі і намі, і не зніштожыць яе сіле чалавечай! Гора таму, хто першы пераступіць гэты насып магільны над сваім родным, працягне рукі к ім і пойдзе з імі! Нядоўгая будзе хадня побач з імі. Бо яны, калі сэрца не вырвуць і душы не збэсцяць зусім, то хоць вочы аслепяць і пусцяць блуднымі сцежкамі на вечнае бадзянне, на вечны здзек і паніжэнне. А свае на такога будуць тыкаць пальцамі і шаптаць асцярожна: «Адступнік, душапрадавец! Бацькаву магілу  перажаргаў, каб у іх зладзейскія рукі лізаць!»</p>
<p>Марыля. Але ты без іх не абыдзешся. Рана-позна мусім ісці к ім... па работу, па хлеб...</p>
<p>Сымон. Дык што ж, калі я з мусу і пайду, як слуга іх, як нявольнік, але не па сваёй добрай волі — як іх падлыжнік і завушнік? Праца мая, нявольніка, дол  толькі ім глыбейшы выкапае, а хлеб спечаны нявольніка рукамі, ядам абернецца ў зубах іх. Але цяпер... цяпер ніяк к ім не пайду, хіба вяроўкамі пацягнуць, калі ёсць на свеце такія вяроўкі моцныя. Там, над бацькавай магілай, зарок сабе даў жывым не сысці з гэтага месца, з гэтага нашага разграбленага гнязда, дзе татавы ногі расу сцюдзёную тапталі, а вочы яго шукалі на небе зоркі свайго шчасця. І не сыду, і не ўступлю, хай б’юць, рэжуць, катуюць!..</p>
<p>Данілка. Э! часам і без вяроўкі ў пятлю лезуць, як ліха прыпрэ.</p>
<p>Марыля. Супакойся, Сымонка! Пакіньма цяпер аб гэтым гаварыць. Можа, есці хочаш? Ёсць трохі печанай бульбы.<i> (Дастае кійком з папялішча бульбу).</i></p>
<p>Сымон (<i>едучы</i>). З’ем, чаму не з’ем? Ад самага рання нічога ў губе не меў. А работы шмат было: сам мусіў яму выкапаць — ніхто не хацеў памагчы, бо, кажуць, для вісельніка страшна дол капаць. Ну, няхай ім будзе страшна. Але я ведаю — не страх тут быў прычынай, а тое, што мы не маем чым заплаціць і чым пачаставаць, не маем за што даць ім гарэлкі, накарміць салам... Не хацелі, і не трэба! Без іх сядзем за жалобным сталом. Ха-ха-ха! Няма чаго сказаць — багаты стол: бульба і вада, вада і бульба!.. Памінкі па родным бацьку, па гаспадару з гаспадароў! Памінкі на раскіданай хаце, на здратаваных пасевах, па сумленным жыхару, па шчырым сяўцу! Што ж, да касьбы і жніва трэба ладзіцца, да вялікае касьбы і жніва. <i>(Кідае бульбу са злосцю.)</i> Яда ў горла не лезе — колам становіцца.</p>
<p>Данілка. А ты вазьмі ды вадой прагані, або дай я табе ў плечы пастукаю. Мне як засядзе кусок у горле, дык мамка як стукне,— глядзіш, кусочак і паляцеў куды трэба.</p>
<p>Марыля <i>(да Сымона).</i> Дзе Зося? Чаму яна з табой разам не прыйшла?</p>
<p>Сымон. Дзе Зося? дзе Зося? У яе пытайся, а не ў мяне, куды яна прападае. Пайшла з магілак раней за мяне, дык павінна была і раней прыйсці.</p>
<p>Марыля. Каб хаця не заблудзіла дзе? Чаму ты адну яе пусціў? Далёка тут да няшчасця.</p>
<p>Сымон. Да няшчасця мо і недалёка: заблудзіць — не заблудзіць, калі сама гэтага не зажадае. Але яна ўжо запраўды блудзіць ад першага дня бацькавае смерці. Мамка хвора і даверчыва, дык не бачыш нічога і не чуеш, а я ўсё бачу і чую. Паляцела перш ад мяне з магілак, каб у двор заляцецца — на панічовы гібкі стан падзівіцца, як сучка, каля ног яго паласціцца.</p>
<p>Марыля. Скуль ты гэта ўзяў, каб Зося... Зоська... мая дачушка?..</p>
<p>Сымон. Так, так, Зоська, твая дачушка, а мая сястрычка родная ў двор да паніча бегае, уся аколіца аб гэтым як у бубен б’е. Я ўсё не верыў, пакуль сам не пераканаўся: заўчора ўсю ноч там прападала. Я відзеў, але маўчаў, бо яшчэ тата быў не пахаваны, не хацеў пры нябожчыку аб гэтым новым нашым няшчасці казаць і калатню падымаць.</p>
<p>Марыля (<i>жаласліва</i>). Зоська... мая Зосечка... Вушам не верыцца. Прыпамінаю: у той дзень, як выкідалі, яна прыбегла і казала, што там, ля рэчкі... Ці ж быць можа?.. Зоська... Зоська...</p>
<p>Сымон. Хэ-хэ-хэ! Крамная скура, размасленыя вочы, ліслівае слінявае зюзюканне, бяссорамныя ў кутку пацалункі — вось вам і палонка, у каторую простая дзяўчына валіцца, зрэнкі заплюшчыўшы. Без вялікіх коштаў і торгу мае сабе бясчэльны самалюбнік удаволь свежага і здаровага тавару ў нашай цёмнай прастоце. А плаціць за гэты тавар разбітым шчасцем, апаганенай славай і паскуднымі хваробамі... Зоська... Зоська... Ці ж яна ў іх першая або апошняя?..</p>
<p>Данілка. Ты, мусіць, яшчэ не адпусціўся на іх за тое, што яны адбілі ў цябе тваю Кастусю Дударышку, якую, пасля таго як бусел прынёс ёй малое, дык і яны прагналі, і ты прагнаў.</p>
<p> </p>
<p> </p>
<h4><a id="chapter17"></a>З'ява   III</h4>
<p>Тыя ж і Зоська.</p>
<p> </p>
<p>Зоська босая, але старанна прычасаўшыся і адзеўшыся. Увайшоўшы, нейкі час стаіць у няпэўнасці, трымаючы штось пад хвартухом. Гаворыць не то баязліва, не то вінавата; часам слёзы дрыжаць у яе голасе.</p>
<p> </p>
<p>Сымон. Прыйшла-такі нанач! Што ж гэта табе зрабілася?</p>
<p>Зоська. Чаму ты так гаворыш, братка? Ці ж я калі-небудзь начавала дзе іначай, апрача свае хаткі, або цяпер не начую кожную ноч на гэтым ламацці?</p>
<p>Сымон. А заўчора дзе ўсю ноч прападала? Думаеш, не ведаю!</p>
<p>Зоська. Нічога ты, браток, не ведаеш, ох, як нічога! Мне так сумна і страшна зрабілася, што тата ляжаў тут непадалёк непахаваны і такі жудасны з гэтай вяроўкай на шыі, што я не выцерпела і, як учадзеўшы, у поле пабегла. І нідзе не начавала, нідзе, усю ночку па полі блудзіла. Нічога благога не рабіла, каб я так шчасцейка свайго не аглядала!</p>
<p>Марыля. Не кляніся, дачушка! Нашто?.. Не трэба!</p>
<p>Сымон. А чаму сягоння ў пару не прыйшла з магілак? Чаму?</p>
<p>Зоська. Сягоння?.. з магілак?.. Так сабе! Зайшлася на мінутку да цёткі, што служыць з дзядзькам у дварэ. Такая нейкая нуда ў дарозе агарнула, што не магла стрымацца і зайшлася... Дык вось нам яна — цётка — пазычыла трохі сала і хлеба. Кажа: «У вас сягоння памінкі па тату, дык хоць павячэраеце на здаровейка». <i>(Дастае прынесенае і аддае матцы.)</i> У цёткі пазычыла... Не хацелася мне спачатку браць, але пасля так шкода вас усіх зрабілася, што ўзяла і пазычыла...</p>
<p>Сымон. Ведаю, у якой цёткі была ты з пазыкай, ведаю! Але чым ты аддаваць будзеш гэта пазычанае? Трэба ж — яшчэ выдумала цётку нейкую? Сказала б ужо проста, што была ў дзядзькі, у маладзенькага ды прыгожанькага, папраўдзе ласага да ўсялякіх пазык. Як табе не грэх і не стыдна? Яшчэ над бацькавай дамавінай пясок не завяў, а дачка пабягушкамі займаецца. Забылася, што ён, нябожчык, казаў табе перад апошняй сваёй мінутай. Я прыпомню, калі маеш такую кароткую памяць. Бацька казаў: «Не паніжайся перад дужым дачаснікам, бо ён табе за тваё паніжэнне перад ім вочы заплюе паскуднай слінай, а душу і сэрца тваё змяшае з балотам атопкаў сваіх!» Забылася гэтых слоў, не дачакаўшыся першага маладзіка, пасля сканання таго, хто іх табе сказаў. Эх, Зоська! Зоська! <i>(Шыбка выходзіць. Зоська садзіцца, закрыўшы вочы рукамі.)</i></p>
<p> </p>
<p> </p>
<h4><a id="chapter18"></a>З’ява IV</h4>
<p>Марыля, Зоська, Данілка, дзеці.</p>
<p> </p>
<p>Данілка. І што гэты Сымон думае з сваёй рызыкай? Ужо аж мяне пачынае злосць на яго разбіраць. Нацяпаў-нацяпаў языком, а каб хто папытаўся — нашто? Вярхнік толькі мой да скрыпкі сапсаваўся, і выйшла з яго ні богу свечка ні чорту качарга. Пойдзем, малыя, шукаць новай дошчачкі! <i>(Забірае Аленку і Юрку і выходзіць.)</i></p>
<p> </p>
<p> </p>
<h4><a id="chapter19"></a>З’ява V</h4>
<p>Марыля, Зоська.</p>
<p> </p>
<p>Марыля <i>(як бы сама да сябе).</i> Такое было з яго мілае дзіцянётка. Ведама — панскае, што і казаць... Любіла яго, усё роўна як сваё роднае... Тады ўжо, пры грудзях, панічоўская кроў іграла ў целе яго вутленькім... Чуць толькі стаў ручкі ў кулачок складваць, шчыпецца, бывала, моцна шчыпецца. А як сталі зубкі выразацца — кусаўся; як угрызе, то аж кроў выскачыць з грудзей. Маленькі яшчэ — а такі ўжо дасціпны быў. І ці даўно было гэта, здаецца, як пры мне качаўся, а цяпер глядзі — хоць куды мужчына! <i>(Да Зоські.)</i> Ці праўда, Зоська, што Сымон казаў? Ці праўда, што ты да яго ў двор... Зоська. Мамачка! Нашто табе гэта канечна ведаць? Ці ж не ўсё роўна будзе? Калі гэта праўда — я згінула, калі гэта і няпраўда — я не ўваскрэсла... На небе маленькая зорка ўсміхаецца да вялікага месяца, а на зямлі вутлая калінка хінецца да крэпкага явара, а я — што?</p>
<p>Марыля. Але ты не ведаеш, што цябе чакае, як будзеш так хінуцца к яму, як калінка да явара? Сябе згубіш і нас вечным сорамам абняславіш. Ён паласіцца, папесціцца і кіне, як кідаюць зношаную вопратку на сметнік. Толькі я не веру, што Сымон казаў, і ніколі не паверу. Ты супакой мяне, дзеткі, і скажы, што гэта няпраўда. Я цябе выхавала, сваім малаком выкарміла, і ты лгаць мне не маеш права.</p>
<p>Зоська <i>(змагаючыся з сабою)</i>. Не мучце мяне, мамка! Я і так сама змучылася за гэтыя два тыдні ад смерці таты. Штосьці такое страшна дзіўное творыцца каля мяне і са мной, чаго я сваім бедным розумам і адгадаць не магу. Мамачка, не пытайцеся лепей: я лгаць не буду, але ты сама ведаеш, не ўсю і праўду можна казаць.</p>
<p>Марыля. Роднай матцы можна!</p>
<p>Зоська. А калі я ўжо не ведаю, дзе праўда, а дзе мана. Усё перамяшалася ў маёй няшчаснай галаве. Нейкі туман сіні-сіні кругом мяне разаслаўся, і я, здаецца, плаваю па ім, так ціха-ціха плаваю, як тыя гусі белыя на возеры або воблакі сівыя пад небам далёкім! І штосьці мяне кудысь цягне, бярэ за рукі, абымае ўпол і выносіць з сабой так лёгка-лёганька, як ціхі вецер тую пярынку галубіную над гаем зялёным!</p>
<p>Марыля. Ты заўсёды была такая нейкая, што і сама я не магу разабраць — якая. Змалку дзён трудна было з табою да ладу прыйсці. Усяе тае і гутаркі ў цябе было, што з лесам, з ветрам ды з крыніцай. Нешта нялюдскае сядзіць у табе.</p>
<p>Зоська. Ці ж я вінавата, што я такая?</p>
<p>Марыля. Ты ў гэтым, можа, сама і не вінавата, але затое вінавата ў тым, што Сымон казаў. Ён бачыў цябе з ім заўчора ўночы.</p>
<p>Зоська. Няпраўда, мамачка! Няпраўда! Я там не была,— гэта, можа, толькі цень мой быў там. Але — пэўна, цень! Я часам бачу, як цень мой адлучыцца ад мяне і пойдзе сабе недзе далёка-далёка! Праз высокія горы ідзе, над быстрымі рэчкамі і шчырымі барамі плыве, а пасля ізноў ка мне вернецца і ходзіць за мною следам, як бы сочыць мяне. Тады на мяне страх нападае. Ох, баюся я гэтага свайго ценю, як  відма якога з таго свету, баюся!</p>
<p>Марыля. Дык гэта цень твой там быў?..</p>
<p>Зоська. Цень, мамачка! цень! Я сама не была там. Каго я там не бачыла?</p>
<p>Марыля (<i>устаўшы</i>). Не веру я табе! Ты вечна толькі штось незвычайнае выдумляеш, каб толькі мазгі каму завясці і аплуціць. Але вось што: прысягні, што гэта няпраўда, што ты сама туды не хадзіла! Прысягні! Іначай і мяне з розуму звядзеш, як сама ўжо, відаць, сходзіш.</p>
<p>Зоська (<i>устаючы</i>). Прысягну, мамачка! На што хочаш прысягну, што гэта цень мой быў. На што хочаш прысягну! Руку дам праз сваю галаву.</p>
<p>Марыля. Не трэба мне твае галавы. <i>(Паказваючы на абраз.)</i> Вось, перад Богам прысягай! Перад яго абразом.</p>
<p> </p>
<p>Зоська змагаецца з сабой.</p>
<p> </p>
<p>Ну, чаго чакаеш? Станавіся на калені і прысягай!</p>
<p>Зоська <i>(апускаючыся на калені перад абразом). </i>Мамка, я баюся! Страх нейкі ўсю мяне праймае.</p>
<p>Марыля. Складай пальцы накрыж і прысягай! Іначай я асляплю цябе, каб да смерці туды сцежкі не знайшла!</p>
<p>Зоська <i>(складаючы пальцы накрыж)</i>. Мамка, мамачка! Не губіце мяне! Я не магу!.. Я не ведаю, каторае з нас цень мой, а каторае я сама?</p>
<p>Марыля. А калі я табе вочы выкалю, тады даведаешся? Га! Даведаешся тады? Чуваць прыбліжаючаеся насвістванне.</p>
<p>Зоська (<i>прасвятлеўшы</i>). Мамачка! Ён сам — цень мой — ідзе! Удваіх з ім будзем прысягаць!</p>
<p>Марыля <i>(заламаўшы рукі на чале).</i> Што са мною? Што з ёй? Што за благі дух яе папутаў? Развалена хата, закопаны бацька, а яна? (<i>Глуха</i>.) Зоська! Зосечка!..</p>
<p>Зоська <i>(як бы ў экстазе).</i> Мама! Мамачка! Ясны месяц да залатой зоркі плыве, зялёны явар да калінкі свае хіліцца, а ён — цень мой — з далёкіх краёў да мяне прыбывае, дарагія падаркі прыносіць: гарачае сэрца, задумную душу, бязмежнае мілаванне!</p>
<p>Марыля. Што з табою, Зоська?.. Зосечка!..</p>
<p> </p>
<p>Уваходзіць Паніч.</p>
<p> </p>
<p> </p>
<h4><a id="chapter20"></a>З'ява VI</h4>
<p>Марыля, Зоська, Паніч.</p>
<p> </p>
<p>Зоська <i>(усхопліваецца і з распасцёртымі рукамі хоча кінуцца к Панічу, але Марыля, сама гэтага не бачачы, загароджвае ёй сабою дарогу).</i> Паніч, панічок к нам прыйшоў.</p>
<p>Паніч <i>(пакручваючы палачкай)</i>. Ці Сымон дома?</p>
<p>Марыля. Дома, панічок! Ён толькі недзе выйшаў; зараз вернецца.</p>
<p>Зоська <i>(падносіць Панічу ўслончык і засцілае хусткай)</i>. Садзіцеся, панічок. Я... мы так рады, што ты... вы прыйшлі, так рады... Садзіцеся.</p>
<p>Паніч. Не ўважай, Зоська, маю час і пастаяць.</p>
<p> </p>
<p>Паўза.</p>
<p> </p>
<p>Што гэты Сымон ваш думае? Чаму ён не выносіцца адгэтуль і вам не дае якога-небудзь прыстанішча?</p>
<p>Зоська. Мы скора, панічок, выедзем. Не гневайцеся!</p>
<p>Марыля. Вельмі ён заеўся; я — маці яго — і то не магу нічога зрабіць з ім. Бяда, панічок, з дзяцьмі, бяда!</p>
<p>Зоська. Сымону жаль па тату адойдзе, і мы пойдзем. Не будзем тут векаваць і дакучаць панічу. Пэўна, што не будзем.</p>
<p>Паніч. Праз бацькава і яго ўпорства хату толькі напрасна прыйшлося раскідаць.</p>
<p>Зоська. Нічога, панічок. Шкода толькі, што тата павесіўся, а мамку прыйшлося хворую выносіць.</p>
<p>Паніч. Як жа цяпер здароўе Лявоніхі?</p>
<p>Марыля. Дзякую, панічу, за пытанне! З тыдзень яшчэ не магла пасля таго хадзіць, а цяпер як-колечы валачу ногі; каб толькі скарэй куды-небудь далей звалачыся!</p>
<p>Паніч <i>(садзячыся на ўслончыку)</i>. Ну, а як Зоська гадуецца?</p>
<p>Зоська. Як, панічок, бачыце! Жыву апошнія часы на свеце і свету не бачу. Адна мая радасць, адно маё шчасце, калі з та... калі ўночы сны цудоўныя бачу, калі думкамі плыву к та... к свайму месячыку яснаму. Так цяпер, панічок, жыву я і чакаю... толькі ночкі чакаю!.. <i>(Садзіцца на зямлі непадалёк ад Паніча і з любасцю паглядае на яго.)</i></p>
<p>Марыля (<i>убок</i>). Скажу яму, усё чыста скажу! Можа, ён маё сумленне заспакоіць. <i>(Да Паніча, змагаючыся з сабою.)</i> Скажыце, панічок, скажыце, сакалочак... не загневайцеся на мяне!.. <i>(Валіцца к яго нагам.)</i> Не губіце яе, панічок! Яна яшчэ дзіцянё і нічога не знае... Не губіце! Мейце ласку над маткай! Можа ж, і вам калі дзетак Бог пашле... Не губіце! Я яе гэтымі самымі грудзьмі карміла, што і цябе!.. Зжальцеся над беднай удавой! Ці праўда, што яна к вам... што яна? <i>(Слёзы не даюць ёй выгаварыць. Апіраецца адной рукой аб услончык.)</i></p>
<p>Зоська. Мамка нічога не ведае... Я аб нічым ёй не казала... Даруйце ёй, панічок!</p>
<p>Паніч (<i>устаючы</i>). Што? што, Лявоніха, хочаш ад мяне? Я нічога не разумею! Я ж не магу пазволіць ізноў тут хату ставіць, калі мне гэту сялібу трэба прылучыць да двара. Раз выкінулі вас, то і ўсё тут. А калі захочаце служыць у мяне, то я ў дварэ дам хату.</p>
<p>Марыля. Я не аб гэта. Я... я малю цябе: не зводзь яе, мае Зоські! Табе, панічок, нічога не станецца, а яна згіне, прападзе за нямашто!</p>
<p>Паніч. Якая Зоська згіне? Што ты выдумала?</p>
<p>Зоська. Я, мамачка, не згіну, а калі і згіну, то мой цень астанецца і будзе жыць на свеце да сканчэння вякоў. Так! Цень будзе жыць, калі я згіну.</p>
<p>Марыля. Чуеце, панічок, што яна кажа? Гэта ты яе ачараваў. Гэта ты мне дачку выдзіраеш! Лепей сэрца ў мяне, яе маткі, выдзеры і зрабі з яго свечку сабе, але дачкі не вырывай у няшчаснай удавы!</p>
<p>Зоська <i>(падыходзячы к матцы, абымае і цалуе ў галаву)</i>. Зязюлька мая падстрэленая! Усё роўна тады ці сяды рассыплюцца твае дзеткі па беламу свету, і будуць каршуны кляваць цела іх і хлёптаць кроў цёплую, а шумны вецер паразмятае перайка і чорным пясочкам костачкі іх прысыпе. Толькі ты, зязюлька, гэтага саколіка цяпер не кляні — ён нічога не вінен; я лепей за цябе ведаю.</p>
<p>Марыля <i>(пасоўваючыся з услончыка к нагам Паніча).</i> Панічок! Я цябе дзіцянём пры сваіх грудзях выпесціла, выняньчыла!.. Я ж цябе магла ўтапіць, задушыць, але ты жывеш і цвіцеш. Не забівай жа ты мяне і адваражы, вярні мне маю Зоську! І ў цябе матка была...</p>
<p>Паніч. Позна ўжо, цётка!</p>
<p>Марыля. О, чаму лепей не плыла атрута з маім малаком у той час, калі...</p>
<p> </p>
<p>Пры апошніх словах Паніча ўваходзіць Сымон з тапаром у руках, каторым увесь час пакручвае. Зоська першая ўгледзела Сымона і адышла ўбок.</p>
<p> </p>
<p> </p>
<h4><a id="chapter21"></a>З'ява VII</h4>
<p>Тыя ж і Сымон.</p>
<p> </p>
<p>Сымон. Эгэ! Шчырая малітва, відаць, адбываецца перад панічом.</p>
<p> </p>
<p>Марыля ўстае і адыходзіць убок.</p>
<p> </p>
<p>Зоська. Гэта мамка так сабе! Прасілі паніча, каб пазволіў яшчэ час які тут пасядзець.</p>
<p>Сымон. А ты прасіла, каб ён табе пазволіў там, у яго, ночкі праседжваць.</p>
<p>Паніч. Ты, мой міленькі, азвярэў і не помніш сам, што кажаш. Ведай тое: што кіўну я толькі пальцам, і ты зараз жа зазвоніш ланцугамі за напад на маіх людзей з тапаром, калі ягамосця з хаты выпрошвалі.</p>
<p>Сымон. Ведаю, ведаю! Але пакуль гэта мая сястрычка не абрыдне панічу, то ён на яе брата і на матку не кіўне пальцам.</p>
<p>Зоська (<i>увесь час сочыць за Сымонам і тапаром). </i>Братачка! Нашто ты сваю сястру так у балота топчаш? Яшчэ і паміма цябе яе людзі натопчуцца! Кінь дакучаць панічу і мне: гэтым бядзе не паможаш!</p>
<p>Сымон. Ха-ха-ха! Можа, на калені скажаш стаць і маліцца перад ім? <i>(Да Паніча.)</i> Чаго, паніч, прыйшоў сюды? Ці ж табе мала, што яна туды, пад твой палац, бегае? Ці ж табе гэтага мала?</p>
<p>Паніч. Я прыйшоў табе сказаць: дакуль вы будзеце сядзець на маім полі?</p>
<p>Сымон. Я не на панічовым сяджу, а на сваім, і ніхто мяне згэтуль не згоніць!</p>
<p>Паніч. А закон нашто?</p>
<p>Сымон. Я і чакаю закону: суд будзе, і праўда верх возьме.</p>
<p>Паніч. Каб за табой праўда была, то не сядзеў бы гэтак пад голым небам.</p>
<p>Сымон. Нашто ж нас да гэтага давёў? Нашто хату раскідаў?</p>
<p>Паніч. Бо з майго лесу была пабудавана.</p>
<p>Сымон. А хто будаваў гэтай вось сякерай? (<i>Трасе сякерай.)</i></p>
<p>Зоська <i>(становіцца між Панічом і Сымонам)</i>. Братачка! Адна сякера пабудавала, а другая раскідала,— прычым жа тут паніч? Ён яе ніколі і ў рукі не бярэ.</p>
<p> </p>
<p>Уваходзіць Данілка.</p>
<p> </p>
<p> </p>
<h4><a id="chapter22"></a>З'ява VIII</h4>
<p>Тыя ж і Данілка.</p>
<p> </p>
<p>Данілка (<i>убок</i>). А бач! І панічок прыйшоў к нам у госці! Толькі чым мы яго пачастуем? <i>(Да Паніча.) </i>Пахвалёны Езус, панічу! А я маю да цябе важны інтэрас: пазыч ты мне жыл на струны і конскага хваста на смык, бо скрыпачку сваю зараз такі змайструю, а іграць не будзе як. Пазыч, панічок! Як разбагацеюся, тады аддам.</p>
<p>Сымон. Ты б лепей сабе вяроўкі на пятлю папрасіў — гэтага скарэй у людзей дастанеш.</p>
<p>Паніч. Табе б з ахвотай яе пазычыў...</p>
<p>Сымон (<i>панура</i>). Так, як і бацьку.</p>
<p>Зоська. Панічок, не крыўдуйце на яго! Ён не такі нягодны, як хоча паказацца. Ён з часам пераменіцца і будзе табе служыць, ох, як верна служыць! Тваё полейка араць, тваіх конікаў даглядаць, тваіх дзетак вазіць. А мы з мамкай дабрыцо будзем жаць, для цябе, панічок, жаць! Дык не крыўдуйце на яго!</p>
<p>Паніч. Я не ведаю, хто тут пан — я ці ён?</p>
<p>Сымон. Ніхто!</p>
<p>Данілка. Ты, Сымонка, як я віджу, толькі вадзішся з панічом, а не пагаворыш, як на гаспадара прыстала, аб важнейшых справах. Тату сягоння пахаваў, а крыжа і не паставіў. Папрасі ў паніча дзерава на крыж.</p>
<p>Паніч. На гэта ў мяне лесу хопіць. Можаце колькі хочучы з майго дзерава ставіць крыжоў. Без просьбы — пазваляю.</p>
<p>Сымон. Замнога ласкі!.. Я сам стану крыжам на бацькавай магіле і буду вечна сцерагчы, каб твае плугі не разрылі яе, як тапары твае сцены гэтыя!</p>
<p>Паніч. Вар’ят! Ці ж не твае рукі гэта рабілі і робяць? Падумай толькі! <i>(Шыбка выходзіць, пасвістваючы.)</i></p>
<p>Данілка (<i>услед яму</i>). А па жылы і хвост я прыйду да паніча. Скажы толькі сабакі прывязаць!</p>
<p> </p>
<h4><a id="chapter23"></a>З’ява ІХ</h4>
<p>Тыя ж без Паніча.</p>
<p> </p>
<p>Зоська <i>(да Сымона)</i>. Ты ўгнявіў яго, Сымонка. Пазволь—я пабягу і перапрашу. <i>(Меціцца бегчы.)</i></p>
<p>Сымон <i>(сціскаючы тапор і загароджваючы дарогу).</i> Толькі краніся ў той бок!..</p>
<p> </p>
<p>Зоська з плачам апускаецца на зямлю. Сымон, кінуўшы тапор, садзіцца на ўслончыку і апускае галаву на далоні. Данілка выцірае рукавом вочы.</p>
<p> </p>
<p>Паволі апускаецца заслона</p>
<p> </p>
<p> </p>
<h3><a id="chapter24"></a>АКТ ТРЭЦІ</h3>
<p> </p>
<h4><a id="chapter25"></a>З'ява І</h4>
<p>Марыля адна.</p>
<p> </p>
<p>Марыля <i>(сядзіць і шые торбу)</i>. Ох! охо! Не судзіла долечка скарыстаць з свайго дабрыца, як усе добрыя людзі карыстаюць. Падумаць толькі! Добры быў лянок; палола яго, рвала, слала, а як улежаўся — сушыла, мяла, удваіх з Зоськай нітачку па нітачцы вывелі... па Грамніцах кросны паставіла... колькі сценак наткала... На кашулі сабе, нябожчыку і дзеткам ткала. Звалілася бяда, і ўсё пайшло марна: заместа кашуль — торбы шыю! Эх! эх! Сабе і дзецям — жабрацкія торбы. (<i>Задумваецца</i>.)</p>
<p> </p>
<p> </p>
<h4><a id="chapter26"></a>З'ява ІІ</h4>
<p>Марыля, Зоська, дзеці.</p>
<p> </p>
<p>Зоська <i>(уваходзіць з пукам васількоў, за ёй— дзеці).</i> А ты ўсё шыеш, мамка?! Кіньце!.. Жудка мне становіцца ад гэтага твайго шыцця. Мне здаецца, што ты нам, усім жывым яшчэ, смяротныя сарочкі шыеш. Кіньце, мамка, гэту сваю няшчасную работу! <i>(Садзіцца і ўе вянок, каля яе — дзеці.)</i></p>
<p>Марыля <i>(пры ўваходзе Зоські далей шые)</i>. Гэ! мая родненькая! А хто будзе шыць? Ты, можа? Што ж мяне, цябе <i>(паказваючы на дзяцей)</i>, іх — усіх нас чакае? Што? А пашыць трэба шмат, ох, як шмат гэтых сховаў на крошкі ад людскога стала! Старац, які ў нас быў тады — помніш? — казаў, што, чым больш на жабраку торбаў, тым лепш такога дораць. Няпраўда, можа, скажаш? Га?</p>
<p>Зоська. Мы яшчэ не жабракі, мамка!</p>
<p>Марыля. Але не сягоння, то заўтра, пазаўтра будзем імі. Такая ўжо, відаць, нашага брата доля, і нам не мінуць гэтага. Падумай толькі! Сымон раз’юшыўся і думаць не хоча, каб даваць якую раду ў гэтым беспрыпынні — усё суду нейкага чакае. А ты, а ты толькі яшчэ смалы падліваеш у гэты агонь, адкуль усе нашы няшчасці ідуць.</p>
<p>Зоська. Мамка! Я толькі хачу гэта няшчасце на шчасце змяніць.</p>
<p>Марыля. І ўсё штораз большую пропасць капаеш між імі і намі, у якую ніхто іншы, а ты, усе мы ўвалімся і не вылезем ніколі, як з вечнага балота. Эх! эх! Абое вы, дзеткі, пропасць гэту самі сабе капаеце, абое: Сымон — сваёй дзікай заўзятасцю, а ты — сваёй шалёнай прыхільнасцю. Бацькі вашы іначай жылі!</p>
<p>Зоська. Але, але, мамачка,— іначай!.. Затое ж вось і торбачкі ты гэтыя шыеш ды на мяне з Сымонам наракаеш.</p>
<p>Марыля <i>(не слухаючы).</i> Губіце вы сябе, мяне, гэтых малых. Моцны мой Божа! Адно зверам глядзіць на ўсё і волі нікому ніякае не дае, а другое няславу на ўсю радню ўзводзіць.</p>
<p>Зоська. Мамачка! Што ты да мяне маеш? Я ратаваць усіх вас хачу, хоць мо і гіну сама. Ды пачым я знаю, што са мною творыцца? Можа, нехта нейкія чары неразгаданыя над намі ўсімі завесіў і мяне, пасля таты, выбраў сабе за першую ахвяру? Пачым я знаю? Не думайце, мамачка, што я такая, як табе і Сымону здаецца. Але што ж? У вас свая праўда, у мяне свая. Жыццё свае кросны жалобныя тчэ і будзе ткаць, пакуль яму самі людзі не дадуць асновы з вечнай праўды і братняга мілавання, а ўтоку — з вечнай шчаслівасці і радасці.</p>
<p>Марыля. Э! пачала ўжо плот гарадзіць, каб за ім з сваім бяссорамствам схавацца! Сказала б адразу, што прадалася ў злыдневы рукі самахоць—і ўсё тут табе! Але не! Трэба яшчэ ўсялякай брахнёй мазгі другім марочыць. Маткі, мая родненькая, не ашукаеш.</p>
<p>Зоська. Ты, мамка, сама сябе ашукваеш, гэтак думаючы. Усе людзі самі сябе ашукваюць, а ім здаецца, што хто другі таму прычынай. Але кіньма лепей, мамка, гэту спрэчку! Гляньце — якое прыгожае неба на захадзе! Там, на гэтым небе, мы калісь жыць будзем. І не будзе там ні такое хаты разваленае, ні людзей такіх нягодных: будзе там адзін вялікі дом для ўсіх чыста, а ў ім будуць жыць іншыя людзі, як тут на зямлі,— будуць усе паміж сабой браты ды сястрыцы родныя. Праўда, мамка!</p>
<p>Марыля. Але пакуль табе прыйдзе пара туды ісці, я цябе і твайго гэтага пракляну сваім матчыным словам.</p>
<p>Зоська <i>(сашчэпліваючы рукі).</i> Мамачка! Што хочаце рабіце са мною, толькі яго не чапайце; ён Богу душой не вінен, як і я ні ў чым благім не вінна. Усё гэта няпраўда.</p>
<p>Марыля. А чаму прысягаць не хацела? Га?</p>
<p>Зоська. Бо... бо я не ведала і не ведаю, што праўда, а што няпраўда, і што грэх, а што не грэх!</p>
<p>Марыля. То ён чаму сказаў: «Позна, цётка!»?</p>
<p>Зоська. Бо і ён таксама нічога не ведае.</p>
<p> </p>
<p>Уваходзяць Сымон і Данілка, нясуць з сабой па куску дрэва на крыж, кладуць пасярод сцэны.</p>
<p> </p>
<p> </p>
<h4><a id="chapter27"></a>З'ява ІІІ</h4>
<p>Тыя ж і Сымон, Данілка.</p>
<p> </p>
<p>Данілка <i>(кінуўшы палена).</i> Бяда мне з гэтым Сымонам! У мяне свае работы гібель, а тут памагай яшчэ яму крыж рабіць. <i>(Садзіцца і возіцца са скрыпкай.)</i></p>
<p>Сымон <i>(кінуўшы палена накрыж Данілкаваму, панура)</i>. Тую рабіну ссек, на каторай бацька... Ёмкі будзе крыж. Збольшага абчасалі і запілавалі з Данілкам, засталося толькі трохі абгладзіць, і ўсё будзе гатова. Ці не бачылі дзе струга?</p>
<p>Зоська (<i>устаючы</i>). Я недзе, братка, яго бачыла. Зараз знайду! <i>(Находзіць струг і аддае Сымону.)</i> Можа, што памагчы табе?</p>
<p>Сымон <i>(стругаючы крыж, стаўшы на каленях). </i>Нічога не трэба! Бачу, што часу не маеш: вяночак пляцеш, завіваеш. Дык пляці, завівай, як добрыя людзі адны другім вяровачкі плятуць, завіваюць!</p>
<p>Зоська <i>(садзіцца і далей уе вянок, убок).</i> Мамка проці мяне, брат проці мяне, а хто ж за мяне заступіцца?</p>
<p>Данілка. Вось дык пайшла ў нас сягоння работа! Зоська вянок уе, Сымон крыж робіць, мамка торбачкі шые, а я скрыпачку раблю. Дзівіцеся, людзі!</p>
<p>Марыля <i>(да Сымона)</i>. Пад вечар, як вас усіх тут не было, прыходзіў ізноў той і казаў, каб дарма не ішлі яму наперакор. Хату ў дварэ дае і цябе з Зоськай бярэ на службу.</p>
<p>Сымон (<i>горача</i>). Нічога не трэба, нічога! Раз сказаў, каб мне аб гэтым і не ўспаміналі. Ласка іх да парога, толькі да парога. У вочы лісам сцелецца, а як сышоў з воч, дык і з памяці проч! Не трэба! Сам усяму рады дам! Адбудую хату нанова, гаспадарку нанова завяду. Жыццё пачнем новае. Вось толькі крыж паставіць і разбору дзела дачакацца! Не там, у іх, а тут наша месца. Ніхто нас адгэтуль не згоніць і не выстрашыць, каб хоць самога Люцыпара на помач выклікаў. Спакон вякоў усё гэта наша было, ёсць і будзе. Мы не прыблуды якія, што чужым потам жыўлюцца. Мы не маем права і кроку даць адгэтуль у тую старану. Хай яны к нам ідуць, а не мы к ім!</p>
<p>Данілка. Не вытрываеш — пойдзеш!</p>
<p>Сымон. Так! Але! Можа, і праўда, можа, нават і пабягу. (<i>Загадліва</i>.) Але як і з чым?..</p>
<p>Марыля. Пакуль ты свайго дапнеш, што мы есці будзем? Ні сам не ідзеш нікуды ў заработкі, ні другім не пазваляеш. На мяне, матку тваю, і на гэтых малых не маеш Бога ў сэрцы. Эх! Сымон, Сымон! Губіш ты сябе і нас усіх.</p>
<p>Сымон. Не бойся, мамка! Не згублю! А калі і згінем мы, то цэлы свет аб гэтым даведаецца, і праўда наверх выйдзе. Адно гора, што вы мне ўва ўсім пярэчыце: ты сваім заўсёдным нараканнем, а яна, Зоська, сваёй к таму ліпкасцю ўпапярок дарогі мне становіцеся і топчаце тое, што я хачу сеяць.</p>
<p>Зоська <i>(падыходзіць к Сымону і кладзе яму руку на плячо)</i>. Эх, мой ты братачка родны! Горды, непакорны чалавек з цябе выйшаў! Птушкаю-арлом быць бы табе і лётаць па паднябессі, як лётае вецер гэты вольны! Толькі ж бяда — крылле не дадзена табе, саколе ты мой заркавокі. Не кажы, браток, што я тапчу тое, што ты сееш. Хто ведае — можа, ты горай сваёй гордасцю топчаш тое, што сею я сваім сэрцам дзявоцкім? Хто ведае?</p>
<p>Сымон (<i>панура</i>). Бацькаўская магіла і крыж гэты ведае!</p>
<p>Зоська. Непераменны ты, братка! Спапяліць гэта гордасць табе душу і сэрца, у попел аберне. А злосць людская апаганіць тваю добрую славу, і нічога ты не дакажаш сваім праціўленнем цэламу свету! Не сягоння, то заўтра пойдзеш па таей сцежцы-дарожцы, па якой усе людзі ідуць. Уломяць цябе, апусцішся і загінеш.</p>
<p>Сымон. Але сам я самахоць не загіну, мяне сіла большая загубіць, а ты па сваёй ахвоце сама сябе аддаеш на гэту загубу, на глум вечны!</p>
<p>Зоська <i>(адыходзячы ад Сымона, убок)</i>. Божа! Як жа мне цяжанька тут жыць! <i>(Садзіцца і ўе вянок.)</i></p>
<p> </p>
<p>Паўза.</p>
<p> </p>
<p>Данілка. Крыж рабіць робіш, а на чым яго павязеш?</p>
<p>Сымон. Не бядуй па гэтым! Не пайду каня вымаліваць ні да суседзяў, ні там, да іх! На сваіх плячах павязу — яшчэ датрываюць, хопіць сілы. Як сам на сабе завалаку — болей радасці спраўлю таму, хто будзе спаць пад гэтым крыжам, а сам буду ведаць тое, што нікому не кланяўся, перад нікім не жабраваў.</p>
<p>Данілка. А каму ж гэта мамка торбы шые?</p>
<p>Сымон. Шые, бо не мае чаго рабіць. Але як пашые, то я што да адной папалю!</p>
<p>Марыля. Пакуль ты, дзеткі, прыбярэшся паліць, то яны самі спарахнеюць на мне, на гэтых малых, а мо і яшчэ на кім. Вось адна торбачка і гатова! <i>(Падымае на руках, разглядае.)</i> Здаецца, добра будзе — не мала і не вяліка, толькі яшчэ вяровачкі прывязаць. <i>(Шукае і прывязвае.)</i></p>
<p>Сымон. Эх, кіньце, мамка, дзяцініцца! Душу ў мяне хочаце вырваць без пары — больш нічога! Не дасцё спакойна нават крыж гэты кончыць.</p>
<p>Марыля. Што, дзеткі? Я ж нічога! А што запас бяды не чыніць, то ты сам добра гэта ведаеш і разумееш.</p>
<p>Сымон <i>(да Данілкі)</i>. Паглядзі, Данілка, якога крука крыж збіць, бо ўжо ўсё гатова — абгладзіў.</p>
<p>Данілка <i>(шукае з сякерай, находзіць крук у бервяне і выдзірае)</i>. Вось зараз табе гэты кручок выдзеру: тата за яго — як віў путы — пяньку чапляў. <i>(Падае крук Сымону, той абчэсвае і збівае крыж.)</i></p>
<p>Зоська. Калі ж ты панясеш яго, Сымонка?</p>
<p>Сымон. Калі? Сягоння! А нашто табе ведаць?</p>
<p>Зоська. Так сабе, пытаюся. Але ж гэта ўжо вечар на дварэ: поначы несці будзе нягодна?</p>
<p>Сымон. Няпраўда! Поначы лепей з крыжам ісці. Ніхто цябе не чэпіць і не зняважыць. Уночы, апоўначы панясу, але не ўдзень, бо ўдзень яшчэ і крыж мне выдзеруць, як выдзерлі з сэрца і душы ўсё добрае і светлае. Уночы пайду з крыжам на магілкі, як відма якое з таго свету, каб аж нябожчыкам жудка было! Адзін тата мяне мой пазнае і радасна выйдзе ка мне на спатканне,— падзякуе за крыж і бласлаўленне сваё дасць мне на далейшую вытрываласць, на далейшую барацьбу з нядоляй. Бо ён, тата наш, інакшы, як усе нябожчыкі: ён не лёг з імі ў адным месцы, а зусім асобна захаваўся ў сырой маці-зямельцы. І крыжык яму панясу я ўночы, а не ўдзень, як гэта ўсім носяць і стаўляюць.</p>
<p>Марыля. Я з табою пайду, сынок! Яшчэ ж ні разу  я, грэшная, не змагла сцягацца на яго магілку.</p>
<p>Сымон. Добра, мамка, панясем з табой! А ты, Зоська і Данілка, астаніцёся пільнаваць малых і хаты.</p>
<p>Данілка. Каб ты мяне і гвалтам гнаў, то я не пайду ўночы ды яшчэ з крыжам. Каб яшчэ ваўкі дзе з’елі або нябожчыкі напужалі.</p>
<p>Зоська <i>(падыходзячы да Сымона)</i>. А ты пазволь мне, братка, ісці туды разам з вамі! Як ты і мамка пойдзеце, мне будзе страшна адной тут сядзець. Мне здаецца, што нейкае няшчасце мяне тут спаткае, як без вас астануся.</p>
<p>Сымон. Не адна будзеш! Малыя, Данілка разам будуць.</p>
<p>Зоська. Яны спаць лягуць, а я, як цень, буду снаваць тут сама адна. Баюся я гэтага папялішча раскапанага. Мне тут зданні ўсялякія здаюцца. Вазьмі мяне, братка, з сабою! <i>(Да Марылі.)</i> Мамачка, вазьміце мяне — я несці памагу крыж вам!</p>
<p>Сымон. Перастань лезці ў вочы! Не твая работа крыжы насіць або за імі хадзіць.</p>
<p> </p>
<p>Чуваць здалёк дажынкавую песню. Сымон падымае крыж і стойма дзержыць яго пры сабе. Усе нейкую мінуту слухаюць песню.</p>
<p> </p>
<p>Зоська. Ха! Дажынкавую песню пяюць!</p>
<p>Сымон. Але! Дажынкі ў дварэ!</p>
<p>Марыля. Відаць, к сабе дамоў ідуць.</p>
<p>Сымон. Але! Але час і нам ужо ісці!</p>
<p>Марыля <i>(закручваючы хустку)</i>. Час, дзеткі!</p>
<p> </p>
<p>Сымон узвальвае на плячо крыж і выходзіць, за ім Марыля; Зоська памыкаецца таксама ісці, але варочаецца і канчае плясці вянок.</p>
<p> </p>
<p> </p>
<h4><a id="chapter28"></a>З’ява IV</h4>
<p>Зоська, Данілка, дзеці.</p>
<p> </p>
<p>Зоська. Пайшлі! Не ўзялі мяне з сабой. Нават слаўца добрага не сказалі. А так хацела з імі ісці, так хацела! Самі крыж паняслі.</p>
<p>Данілка. Э-э! нацешышся яшчэ, Зоська, з крыжа! Пачакай трохі. Мне ўжо крыж пачынае балець,— мусіць, з працы каля гэтае скрыпкі — будзе і табе тое самае!</p>
<p>Зоська. Маўчы ты ўжо лепей, Данілка, аб гэтым! Лепей скажы вось, калі ты, урэшце, скончыш гэту скрыпку сваю?</p>
<p>Данілка. Тады, як ты зносіш вяночак, што цяпер пляцеш.</p>
<p>Зоська. А скуль ты ведаеш, што я буду насіць?</p>
<p>Данілка. Фі! Каб я ды не ведаў? Я нават ведаю, калі ты яго зносіш, а значыцца, тады і скрыпачка гэта мая будзе ўжо гатова.</p>
<p>Зоська. Калі ж гэта па-твойму будзе?</p>
<p>Данілка. Тады, як ты сцежкі ў двор не ўбачыш!</p>
<p>Зоська. Што ж гэта я, значыцца, аслепну!</p>
<p>Данілка. Можа, і аслепнеш. Але ты і ўжо не ўсё бачыш. Эх, Зоська! Шкода мне цябе. У мамкі і Сымонкі ласкі не маеш, а і там, дзе ты думаеш ласку знайсці, дабро цябе не чакае.</p>
<p>Зоська. Чаму ты так гаворыш, Данілка?</p>
<p>Данілка <i>(не слухаючы)</i>. Няхай сабе кажуць, што я дурнаваты, што я такі, што я гэтакі, але я ўсё бачу і ўсё разумею. Не хачу толькі наверх вылазіць з сваім розумам, бо з ім цяперашнім светам далёка не зойдзеш. Дурнаваты Данілка ці зусім дурны — малы клопат! А толькі што менш яго чапаюць і дрэнчаць, як якога разумнага, то гэта напэўна магу сказаць, бо не ведаюць, чым дасаліць яму, бо Данілка з усяго смяецца. А што ж вы, разумныя? Хоць бы ты, Сымон? Таўпехаецеся, як Марка па пекле ці як мухі ў смале, і больш нічога. Кожны вас шчыпе, кожны вас ашуквае, кожны вас, як-то кажуць, б’е і плакаць не дае. А каб вы былі дурныя, то хоць бы вас і дрэнчылі, але затое не так моцна, бо не так бы вас, дурных, баяліся, як баяцца цяпер вас, разумных.</p>
<p>Зоська. Да чаго ты ўсё гэта чаўпеш?</p>
<p>Данілка. А хоць бы да таго, што твой паніч, як адбудзецца з намі суд, едзе кудысь за мора жаніцца.</p>
<p>Зоська<i> (выпусціўшы вянок з рук).</i> Як гэта?.. Што ты кажаш?.. Паніч будзе жаніцца!.. Як гэта — жаніцца?..</p>
<p>Данілка. Як будзе жаніцца?.. Так, як і ўсе добрыя ці нядобрыя людзі жэняцца. Ужо ж не так, як...</p>
<p>Зоська <i>(перабіваючы)</i>. А што ж мне з таго? Няхай жэніцца! Вялікая мне бяда! Ці ж ён мой жаніх ці каханак?..</p>
<p>Данілка. Дзеля каго ж ты гэта ў вяночак убірацца сягоння манішся? Ну, але мне спаць хочацца! <i>(Да дзяцей.) </i>Пойдзем, малыя! Хто спіць, той не грашыць. Я сягоння абраў новае лежа для спання: на маё шчасце, забыліся будку сабачую раскідаць, дык на месца Лыскі нашага я з вамі, малыя, пасялюся. <i>(Хоча выходзіць.)</i></p>
<p>Зоська <i>(змагаючыся з сабой)</i>. Данілка! Ці гэта праўда, што ты казаў? Ці гэта праўда?</p>
<p>Данілка <i>(адвярнуўшыся)</i>. Вось, на табе груцы з бобам! Дурны сказаў, а разумны і паверыў.</p>
<p>Зоська. Дык гэта ты мне наманіў?</p>
<p>Данілка. Ведама — наманіў! Ці ж я ўжо такі, без усіх клёпак у галаве, каб разумным праўду гаварыць? Спі, сястрыца, спакойна.<i> (Выходзіць.)</i></p>
<p> </p>
<p> </p>
<h4><a id="chapter29"></a>З’ява V</h4>
<p>Зоська адна.</p>
<p> </p>
<p>Зоська. Та-а-к! Пэўна, што гэта няпраўда. Але што са мной робіцца? Аб чым гэта я думаю? Так ці сяк, сон мой залаты павінен развеяцца; чары туманныя скончацца, і я, такая як цяпер, скончуся. Заместа мяне будзе другая нейкая мара цягнуць далей лямку свае новае долі. Гарыстым і пясчаным шляхам будзе яе цягнуць, як сібірнік тачку, пакуль аж сама сябе не дацягне туды, адкуль не варочаюцца... дзе тата... да магілак! Бр! Што я думаю? Як жа гэта ночка заўсёды нейкай чорнай і страшнай птушкай кладзецца на мае думкі! Звядуць гэтыя ночы, гэтыя чорныя птушкі няшчаснае жыццё маё ў цьму непраглядную! З сілы выбіваюся ў змаганні з гэтым безгранічным сумам, што вакруг мяне сцелецца і жудкімі вачамі глядзіць у мае маркотныя вочы. Ха! Уцяку ізноў адгэтуль і буду блукацца да самага белага дня там—дзе ён, дзе яго, свайго ненагляднага каралевіча, спаткаю. Буду далей сніць пры ім дзіўную повесць свае моладасці, чараўнічую казку свайго шчасця; песню буду пяяць набалелага сэрца і расплаканай душы! Пайду к яму ў вяночку гэтым. (<i>Прымярае</i>.) Але! Як у кароне, з’яўлюся к яму і звешу галаву сваю гаротную на грудзі яго лебядзіныя. <i>(Чуваць шорах.)</i> Што гэта? Нехта ідзе! Данілка, гэта ты? Божа! Як страшна! Такі ж нехта прыбліжаецца! (<i>Прытуляецца к дзераву.</i>)</p>
<p> </p>
<p> </p>
<h4><a id="chapter30"></a>З’ява VI</h4>
<p>Зоська, Незнаёмы.</p>
<p> </p>
<p>Незнаёмы <i>(з вехай у руках).</i> Не пужайся, сястра мая! Я свой чалавек, хоць і прыходжу не званы, не сланы.</p>
<p>Зоська (<i>перапужаная</i>). Хто ты?.. Хто вы?..</p>
<p>Незнаёмы. Хто я? А ўжо ж чалавек! А што болей трэба ведаць, калі толькі не гэта?</p>
<p>Зоська. Я тут адна!.. нікога нямашака дома. Дык чаго ж вам трэба?.. Можа, начаваць? Але, як бачыце, у нас няма як...</p>
<p>Незнаёмы. Мне нічога не трэба, сястра мая. Я не з тых, што толькі прыходзяць, каб што ўзяць, а з тых, што з сабою нешта добрае прыносяць.</p>
<p>Зоська. Але калі я вас баюся, чалавеча! Вы нейкі такі дзіўны!</p>
<p>Незнаёмы. Не бойся, сястра! Я ліст, адарваны з таго самага дзерава, што і вы, што і многія мільёны падобных. Вецер свабодны прынёс мяне сюды, на вашую руіну. Хацеў бы з табой і з братам тваім аб важных справах пагаманіць.</p>
<p>Зоська. Я ж вам казала, што нікога няма дома, а я сама нічога не ведаю.</p>
<p>Незнаёмы. І нічога, сястра, ведаць не трэба, а што трэба — я скажу, а ты гэта брату перадай... Слухай, сястра! Склікаецца сход вялікі, і ўсе браты і сёстры павінны на гэны сход з’явіцца.</p>
<p>Зоська. Хто склікае?</p>
<p>Незнаёмы. Сам па сабе склікаецца. Ніхто не ведае, ад каго наказ такі выйшаў, а ўсе, дзе толькі кліч дабег, уздымаюцца і ідуць, як мурашкі, ідуць!</p>
<p>Зоська. А калі хто не пойдзе?</p>
<p>Незнаёмы. Хто самахоць не пойдзе, над тым пракляцце завісне, бо на сходзе жыццё мільёнаў будзе важыцца, а ў такіх вялікіх справах і адзін чалавек можа сабой сюды ці туды перацягнуць.</p>
<p>Зоська. То і я мушу ісці на гэны сход?</p>
<p>Незнаёмы. Але, сястра. Толькі старцы і дзеці ад яго звольнены.</p>
<p>Зоська. А куды ісці?</p>
<p>Незнаёмы. Сумленне і жаданне сабе і другім шчасця дарогу табе пакажа. У гэтым вяночку ідзі! Толькі трэба ісці, не азірацца, бо хто азірнецца — у слугі спячы заменіцца, якога і перуны пасля з месца не зрушаць.</p>
<p>Зоська. Та-а-ак! Я пайду, я мушу куды-небудзь ісці адгэтуль; тут так страшна, так страшна!</p>
<p>Незнаёмы. Ідзі, сястра! і брата за сабою вядзі, а я тым часам да іншых пайду кліч клікаць.</p>
<p>Зоська. Я скажу Сымону. Толькі, мусіць, суд наш пакуль не адбудзецца, ён не пойдзе на ніякі сход, пэўна што не пойдзе.</p>
<p>Незнаёмы. Але пасля суду хай прыходзіць. Дый яшчэ буду я ў вас.</p>
<p> </p>
<h4><a id="chapter31"></a>З’ява VII</h4>
<p>Зоська адна.</p>
<p> </p>
<p>Зоська <i>(садзіцца на зямлі).</i> Які незвычайны чалавек! Казаў — яшчэ будзе ў нас. Але хаця б толькі не ўночы? А то так яго слухаць страшна, хоць заадно і хочацца слухаць. Штосьці нявысказанае цягне і к яму, і на гэны сход небывалы... Незвычайны чалавек! Не знай, не ведай — сястрой мяне называў! Чаму ён мяне так называў? Ха! Трэба ўцякаць адгэтуль, а то яшчэ хто другі такі прыйдзе і жудасці ўсялякае з сабою нанясе. Пайду! Пайду к яму, к свайму месяцу святлянаму, абаўюся каля яго, як хмель каля дубочка, і забудуся хоць на час на свае думкі трывожныя, на самую сябе беспрыпынную. Як ручэйку кужалю — распушчу касу сваю дзявоцкую па плячах сваіх белых... ён любіць мяне такую! (<i>Распускае касу.)</i> А цяпер палажу на галаву вяночак з васількоў, бо ён казаў, што мае вочы, як васількі, дык няхай жа васількі і на валасах маіх красуюцца! <i>(Кладзе на галаву вянок.)</i> Цяпер якраз буду русалка. Бо такі ж русалкай ён мяне сваёй заве, ды, пэўна, я калісь і буду ёю. Бо люблю гэта царства русалчына! Там яны сабе то, як рыбкі, у вадзіцы плюскаюцца, то ў лес выходзяць і на галінах калышуцца, як тыя кветкі-званочкі ўлетку на сенажаці. Шчаслівыя яны, гэтыя русалачкі, шчасця нашага дзявочага наследнічкі. Шчаслівыя і спакойныя! А тут мучся, дзяўчына, не ведаючы, як і што з сабой чыніць! Але пара ісці ўжо! Ён, залаценькі, даўно, пэўна, чакае мяне. Так! Даўно месячык свае зоркі чакае, а яна ўсё толькі здалёк яму ўсміхаецца. <i>(Устае і памалу, з распушчанымі валасамі, ідзе, пасля здзіўлена адступае назад.)</i> Ён сам ідзе ка мне, ён сам! Ах, якое шчасце!</p>
<p> </p>
<p>Уваходзіць Паніч; Зоська часіну любуецца ім, а пасля вісне ў яго на шыі.</p>
<p> </p>
<p>Заслона</p>
<p> </p>
<p> </p>
<h3><a id="chapter32"></a>АКТ ЧАЦВЁРТЫ</h3>
<p>Час — позняя восень. З саду апала лісце. Сцюдзёна.</p>
<p> </p>
<p> </p>
<h4><a id="chapter33"></a>З'ява І</h4>
<p>Марыля, Аленка, Юрка.</p>
<p> </p>
<p>Марыля (<i>уваходзіць з Аленкай і Юркам, сама нясе галлё, а Аленка з Юркам — бульбу ў прыполіках). </i>Ціха, дзеткі, ціха! Зараз абагрэемся і павячэраем. <i>(Кідае галлё.)</i> А бульбачку сюды сыпце! <i>(Дзеці высыпаюць.) </i>Кажаце — халодна? Ну, дык зараз агоньчык вам распалю. (<i>Распальвае</i>.) Цяпер садзіцеся, дзеткі, і грэйцеся, а бульбінкі на агоньчык, на жарок кідайце, каб скарэй пякліся. Не бойцеся, яшчэ не замерзнеце і з голаду не памрацё, пакуль я тут жыву! Але пакуль што не так вельмі халодна. Во як прыйдзе канец восені ды зіма з снегам загуляе, тады — рэч іншая! Ну і тады нічога, дзеткі, нічога! Мінае лета, міне восень, зіма, а там і вясна прыйдзе. Цёпленька будзе, сонейка будзе грэць, траўка зелянець, птушачкі пяяць, садочкі цвісці... А цяпер грэйцеся, дзеткі, грэйцеся! Каб толькі Сымонка наш скарэй з суду вярнуўся.</p>
<p> </p>
<p> </p>
<h4><a id="chapter34"></a>З'ява ІІ</h4>
<p>Тыя ж і Данілка.</p>
<p> </p>
<p>Данілка <i>(падыходзячы к агню)</i>. А! як добра, што мамка разлажылі агоньчык і бульбачку печыцё, бо мне, праўду кажучы, дрыжыкі па целе так і скачуць, не раўнуючы, як смык па скрыпцы, а тут <i>(паказвае на жывот)</i> кішка з кішкой у такія між сабой кулачкі ідуць, што хоць ты ўрадніка кліч разбараняць іх! <i>(Садзіцца і грэецца.) </i>А-та-та! Як цёпленька! Страшэнна не люблю сцюжы! Так, здаецца, на гэты час закапаўся б дзе ў бярлог, як мядзведзь, і праспаў бы да самае вясны, бяда толькі, што на скуры мядзведжая шэрсць не вырасла!.. Мамка, чаму я не мядзведзь?</p>
<p>Марыля. Бо ты дурненькая варона! Сам не ведаеш, што чаўпеш.</p>
<p>Данілка. Э-э! Каб я быў хоць варонай!.. Ужо б даўно са сваёй скрыпачкай паляцеў адгэтуль кудыколечы ў цяплейшую хату. Але што з пустога ў парожняе пераліваць! Мо я трохі і мядзведзь, і варона, але ўсё роўна толькі — Данілка: на льва ці на сакала трудна пры цяперашніх варунках выкіравацца. Скончу скрыпачку — ужо нямнога засталося каля яе работы — і пачну сабе іграць. Каму — вяселле, каму — хрэсьбіны, а каму... Бяда толькі, што няможна іграць на хаўтурах, а то такога «Лазара» завёў бы, што хоць упрысядкі ідзі!</p>
<p>Марыля. Ну, і дагаварыўся! Ці ж пад «Лазара» ідуць упрысядкі?</p>
<p>Данілка. А чаму ж не пайсці? Я сам першы пусціўся б. Мне, калі музыка зайграе, дык і ўсярэдзіне ўсё іграе, а ногі так і чэшуцца да падскаквання.</p>
<p>Марыля. У цябе ўсё нялюдскае. Толькі б і скакаў там, дзе іншыя плачуць.</p>
<p>Данілка. Э! Бо скакаць не ўмеюць, дык і плачуць; як мокрыя вароны, сноўдаюцца, або як блёкату аб’еўшыся... Ну, хоць бы так, як наша Зоська.</p>
<p>Марыля. А што — Зоська? Дзе ты яе бачыў?</p>
<p>Данілка. Дзе бачыў? Я з двара ішоў, а яна ў той бок цягнулася, распусціўшы валасы, як русалка якая.</p>
<p>Марыля. Няшчасная дзяўчына! Дарэшты губіць яна сама сябе гэтай гульнёй непатрэбнай. Не кажы хаця аб гэтым Сымону.</p>
<p>Данілка. Камедыя — хто не ведае, а хто і ведае, дык усё роўна — камедыя. Чаго гэты Сымон хоча ад іх? Там зусім добрыя людзі жывуць. Вось, хоць бы я... Пайшоў сягоння да іх у пазыкі: прашу, каб далі жылаў ці кішак на струны і хваста на смык. Ну, яны мне так усё гэта і пазычылі, але толькі на струны дроту далі, бо кажуць, што ў іх кішкі і жылы ўсе выйшлі і няма ў запасе. Не кажыце толькі, мамка, Сымону, што я ў гэтыя пазыкі хадзіў туды, а то яшчэ з хаты вон выганіць.</p>
<p> </p>
<p> </p>
<h4><a id="chapter35"></a>З'ява ІІІ</h4>
<p>Тыя ж і Сымон.</p>
<p> </p>
<p>Сымон <i>(уваходзіць і садзіцца. Панура)</i>. Ці няма чаго з’есці?</p>
<p>Марыля. Зараз бульба спячэцца. Ну, што? Як?</p>
<p>Сымон. Усё прапала: мы прайгралі! Не даказалі сведкі, свае людзі не даказалі нашае даўнасці на гэту зямлю. Усе сведкі праз некага былі падкуплены і споены. Дванаццаць чалавек прысягнула крыва, і суд не мог уважыць нашага прашэння: пацвярдзілі першы прыгавор і прысудзілі выносіцца адгэтуль. Аканчальную пастанову выдалі... далей няма куды падаваць.</p>
<p>Марыля. Ну, і што ж мы цяпер будзем рабіць? Якую ты цяпер увосень раду знойдзеш?</p>
<p>Сымон. Якую раду? Якую раду? Ужо ж, як і не раз гэта казаў: не злажу сваіх рук, як да малітвы, і не пайду к ім прасіцца ў закутнікі! Будку якую да часу скідаю, і будзем сядзець тут да вясны, а да вясны шмат чаго можа перамяніцца на свеце.</p>
<p>Марыля. Проці закону хочаш ісці — большай бяды сабе наклікаць?</p>
<p>Сымон. Не проці закону, а проці нашых згубіцеляў — крывапрысяжных сведак і проці тых, што гэтых сведак падкупілі іх жа крывавымі медзякамі. Вось такім проці хачу ісці!</p>
<p>Данілка. І-і! Адзін дурань грошы бярэ, а другі дурань дае  — на тое гандаль.</p>
<p>Сымон. А ты — трэці дурань — ідзі гутарку вясці са сваёй скрыпачкай, а не тут!</p>
<p> </p>
<p>Данілка адыходзіць у старану.</p>
<p> </p>
<p>Марыля. Што адзін зробіш проці ўсіх? Не ідуць, мой сынок, рэчкі ўгару і не круціцца крылле ў ветраку проці ветру. Не такой дарогай ішоў ты і хочаш далей ісці, ох, не такой. З самага пачатку я прадчувала, што нічога з гэтага твайго ўпорства не выйдзе, і што ж, ці не мая праўда? А трэ было пакарыцца! Давалі хату, службу давалі, і добра можна было прыстроіцца, хоць бы гэтыя малыя мелі які-такі прыпынак — цёплы начлег і лыжку гарачае стравы. Ты гэтага не захацеў — усё суду нейкага чакаў. Вось табе і суд!.. Хочаш будку нейкую паставіць?.. Ну, паставіш, і што з таго? Таксама прыйдуць, раскідаюць і выведуць сцюжаю ў чыстае поле на пацеху ваўкам галодным.</p>
<p>Сымон. Хай раскідаюць, хай выводзяць! Ізноў вярнуся, ізноў тут сяду і буду вясны чакаць.</p>
<p>Марыля. Пакуль так дачакаеш вясны,— мароз табе і нам усім зубы выесць, у ледзякі аберне.</p>
<p>Сымон. Дык і што ж там такое? Абернемся ў слупы замарожаныя, у камяні няскратныя абернемся, а сэрцы тады нашы з сэрцам зямлі зрастуцца, і ніхто не паважыцца крануць нас, бо той, хто кране, сам у крыгу лёду абернецца, і ніякае сонца не растопіць ужо гэтае крыгі!</p>
<p>Марыля. Ты сягоння як не пры сваім розуме,</p>
<p>Сымоне! Як у гарачцы брэдню нейкую страшную вядзеш. Паслухай лепей, дзеткі, мяне, я ж цябе гадавала,— пакарыся ты ім,— яшчэ не позна!</p>
<p>Сымон. Ха-ха-ха! Пакарыся! А ці ведаеш, мамка, што гэта значыць ім пакарыцца? ці хоць дагадваешся? Гэта, мамачка, значыць: прадаць, утапіць сябе, цябе, нас усіх у няволю ім на векі вечныя — запрапасціцца ў вечнае рабства, з якога выхаду ніколі не знойдзем ні мы, ні тыя, што пасля нас гэта рабства ў спадчыну атрымаюць. Ці ведаеш, мамка, гэта?</p>
<p>Марыля. Нічога я, дзеткі, не ведаю, але, як праз сон, дагадваюся, чаго ты хочаш. На сваю і нашу нядолечку такі ты ўдаўся. Нездарма з гэтага людзі старыя нічога добрага не варажылі ні табе, ні бацькам тваім, ох, нездарма!</p>
<p> </p>
<p>Паўза.</p>
<p> </p>
<p>Апомніся, сынок! Падумай, адпусціся, выкінь гордасць з сэрца і паслухай маткі! Ведай, што матка родная да здрады дзяцей сваіх не давядзе. Не хочаш сам к ім ісці — я пайду, мне, старой, усё ўвойдзе. Яны не адмовяць нашай просьбе, ды на Зоську ласку маюць.</p>
<p>Сымон. О, каб іх зямля не насіла з гэтакай іхняй ласкай!</p>
<p> </p>
<p>Уваходзіць Незнаёмы з вехай.</p>
<p> </p>
<p> </p>
<h4><a id="chapter36"></a>З’ява IV</h4>
<p>Тыя ж і Незнаёмы.</p>
<p> </p>
<p>Данілка <i>(утаропіўшыся, убок)</i>. А гэта хто яшчэ такі за прарок з вехай?</p>
<p>Незнаёмы <i>(гаворыць, найболей зварочваючыся да Сымона)</i>. Тыдні тры таму назад я ў вас быў, добрыя людзі, толькі дома ўсіх не застаў — адна сястра была... Цяпер ізноў прыходжу з тым самым.</p>
<p>Сымон. А! гэта вы, мусіць, той самы, аб якім Зоська гаварыла? На нейкі сход людзей склікаеце?</p>
<p>Незнаёмы. Але, але! На вялікі сход! Пара ўжо і табе, браце мой, з свайго гнязда знімацца!</p>
<p>Марыля. Наша гняздо раскідана.</p>
<p>Незнаёмы. Суд твой, мне казалі, сягоння кончыўся, цяпер ты вольны, як птушка,— нішто цябе не вяжа.</p>
<p>Марыля. Як-то — нішто не вяжа? А я — маці яго, а малыя гэтыя, якіх павінен памагчы мне гадаваць і ў людзі вывесці?..</p>
<p>Незнаёмы <i>(не слухаючы).</i> Годзе нацягаліся твае дзяды і прадзеды ношкі непасільнай! Выбіла гадзіна, і ты мусіш, як арол магучы, распусціць сваё крылле і ляцець туды, куды ўсе цяпер злятаюцца. Кончылася чалавечае вечнае начаванне, і світанне агністае пачынаецца на зямлі ад краю да краю, ад мора да мора!</p>
<p>Данілка (<i>убок</i>). Што ён чаўпе? Па-мойму, вечарэе, а па-ягонаму — світае. Ці я сляпы, ці ён не бачыць?</p>
<p>Незнаёмы. На крыжах магільных гараць свечкі грамнічныя, а на курганах адзірванелых вехі смалістыя палаюць і шляхі асвечваюць для ўсіх тых, што ідуць на гэна зборышча вялікае. Гора таму, хто будзе спаць у гэты час трывожны!</p>
<p>Сымон. Трудна зразумець вас, чалавеча! Скажыце ж мне хоць: нашто гэта зборышча склікаецца?</p>
<p>Марыля. Але, нашто? Можа, зямлю будуць даваць?</p>
<p>Незнаёмы. Смока выганяць!</p>
<p>Усе. Смока? Якога? <i>(Дзеці са страхам туляцца да Марылі.)</i></p>
<p>Незнаёмы. Не чулі?.. Ды дзе вам пачуць? Вы ўсе ў гэтых ламах капашыцёся, як чэрві, прыдаўленыя каменем, і свету белага не бачыце і нічога слухаць не ўмееце.</p>
<p>Данілка (<i>убок</i>). Ну, я-то пэўна б аб гэтым ведаў, але, мусіць, гэта брахня?</p>
<p>Незнаёмы. Ад даўняга часу пасяліўся на нашай зямлі ў заварожаным балоце страшны смок-упыр...</p>
<p>Усе. Аж нават упыр!</p>
<p>Незнаёмы. Але, але, добрыя людзі! І вось праз гэтага смока-ўпыра пайшлі на цэлы свет усялякія беды і няшчасці.</p>
<p>Марыля. Няўжо ж гэта і нас праз яго гэтакае гора спаткала?</p>
<p>Сымон. Мамка, не перапыняйце гутаркі!</p>
<p>Незнаёмы. Пошасці ўсялякія сее жменяй сваёй каршуновай — гэта каб сіла народная не ўзвялічылася і яго не змагла, а туманы чорныя ў вочы ўсім пускае, каб людзі не бачылі яго. Поначы з хаты ў хату заходзіць і кроў з сэрцаў цёплую смокча, а ў душу яду свайго падлівае, каб яна прасветласці ніколі ніякае не бачыла. Дзе толькі яго хоць цень прашмыгнецца — там нянавісць страшная між братамі і сёстрамі, як вужака, разгнежджваецца, нявінная кроў на зямлю льецца, а путы жалезныя бразгаюць на руках чалавечых, як званы на ўсяночную. Катнія жаданні ў думках людскіх расплоджвае і на самае сонца кладзе жалобную пакрывальню. Удоў і сірот у рабства голаду і холаду заганяе, а бацькам і маткам без часу дзетак назаўсёды ад грудзей вырывае,— гэта ўсё каб хвалу сваю смочую ўзвялічыць. Вось які ён — гэты смок-упыр!</p>
<p>Данілка. А скажыце, дзядзька: ці ты бачыў яго?</p>
<p>Незнаёмы. Ніхто не бачыў!</p>
<p>Марыля. Дык як жа гэта?</p>
<p>Незнаёмы. А вельмі проста: усе дагэтуль думалі, што гэта не смока работа, а так Бог даў.</p>
<p>Сымон. А як жа гэта будзе сход выганяць яго, калі ніхто і не бачыў?</p>
<p>Незнаёмы. Як усе чыста браты і сёстры на сход прыйдуць, тады ўсе і ўбачаць яго, бо, каб убачыць яго,— трэба ўсе вочы ў адно месца сабраць.</p>
<p>Данілка. А ён не паесць за гэтакую штуку ўсіх?</p>
<p>Незнаёмы. Ён толькі з’есць таго, у каго да канца не хопіць адвагі глядзець яму смела ў вочы.</p>
<p>Данілка. Ну, як так, то я на гэты сход не пайду!</p>
<p>Марыля. Дык, значыцца, і Сымона майго хочаце звабіць туды?</p>
<p>Незнаёмы. Я нікога, маці, не ваблю! Я толькі кліч клікаю і разношу гэтую весць усім чыста ад хаты да хаты. А хто яшчэ не згніў зусім і не запрапасціўся з душою ў смокавых лапах,— той сам пойдзе, і ніякая сіла яго не стрымае.</p>
<p>Сымон. Я не пайду, хоць мяне ўжо і цягне туды. Я павінен тут астацца, каб рукамі і зубамі трымацца гэтай спадчыны бацькавай, бо як згублю яе — месца мне на цэлым свеце не будзе.</p>
<p>Незнаёмы. Што ж, браце мой? Думаеш, што гэта лаціна зямлі скрозь дна праваліцца? Так ты думаеш?</p>
<p>Сымон. Не праваліцца; але як сыду — мяне назад сюды не пусцяць.</p>
<p>Незнаёмы. Не бойся! Без тваіх рук нідзе не абыдуцца.</p>
<p>Марыля. Як сабе хочаце, добры чалавеча, а я Сымона свайго ад сябе нікуды не адпушчу! Хай лепей думае, як хлеба і начлегу дастаць на зіму.</p>
<p>Незнаёмы. Не ўтрымаеш, маці, свайго сына, калі ў ім кроў разгарыцца і душу яго да святла пацягне. Пойдзе, хоць бы зямля перад ім расступалася. З запаленай паходняй пойдзе праз пяскі халодныя і праз лагі балотныя туды, адкуль я к вам з гэтай весцю прыходжу. Голас патаемны, што дагэтуль драмаў у глыбіні грудзей, павядзе яго так лёгка, што і не агледзіцца, а крыўда, якую бацькі яго цярпелі і ён сягоння цярпіць, падганяць будзе яго; можа, нават будзе гнаць яго на вельмі і вельмі страшэнныя рэчы. Але нічога — пойдзе і возьме сваё! (<i>Паўза</i>.) Што, Сымон? Час не спіць! Там чакаюць цябе сотні, тысячы, мільёны такіх, як ты, і ты, ведаю, на іх даўно чакаеш, толькі стараешся гэта заглушыць у сабе. Час прачнуцца, Сымоне! Час!</p>
<p>Сымон (<i>звесіўшы галаву, як бы сам да сябе)</i>. Кінуць матку, кінуць зямлю і пайсці?! А ці знайду я там тое, што тут згублю? Ці знайду? Але штось цягне туды! Ачараваў ты мяне, чалавеча. На дзве палавіны разрываюцца мае думкі і душа мая. Як жа гэта неяк раптам прыйшло! Як жа мне загадала страшную загадку — ні тут застацца, ні туды пайсці?!</p>
<p>Незнаёмы. Час, Сымоне, час! Агляніся кругом сябе і ўспомні ўсё. Дагэтуль ніколі ты сцежкі свае не бачыў, бо вечна нязмытыя слёзы на вачах тваіх віселі, хоць чырвоная кроў з цябе капала на сляды твае. Наганяў ты сабе мазалі непазбытыя, як араў і сеяў, а груганы пражорлівыя зярняты твае спелыя клявалі. Як нарадзіўся ты — штось думаў, штось рабіў, тварыў, а што? Нядолю сваю толькі з году ў год гадаваў і пашыраў панаванне яе. Песень і казак чароўных шмат табе матка над калыскай тваёй напяяла; яны доўга ў душы тваёй жылі і радавалі цябе, а што з іх сягоння засталося? Асмяялі, аплявалі іх табе нязваныя госці, мучыцелі твае — гора ды крыўда! Агляніся, Сымоне! Успомні, разваж усё! Успомні матку, сястру сваю ўспомні, га! і тую вяроўку, на якой бацька твой павесіўся! (Шыбка выходзіць.)</p>
<p> </p>
<p> </p>
<h4><a id="chapter37"></a>З’ява V</h4>
<p>Тыя ж без Незнаёмага.</p>
<p> </p>
<p>Сымон <i>(як бы збудзіўшыся)</i>. Ах! Ён выйшаў ужо! <i>(Хоча бегчы за Незнаёмым.)</i></p>
<p>Марыля <i>(хапаючы за руку)</i>. Сымонка! Куды ты, дзеткі?</p>
<p>Сымон. Пусціце, мамка! Я хачу папытацца, у якім месцы той сход склікаецца.</p>
<p>Марыля. Не трэба! Не ідзі! Нашто ён табе? Я цябе прашу, дзеткі, астанься!</p>
<p>Сымон. Я толькі папытаюся і вярнуся назад.</p>
<p>Марыля. Не ведаеш дзе, і не трэба! Нашто табе гэны сход страшны? Я не пушчу на яго цябе! Не пушчу!</p>
<p>Сымон. Мамка, пусціце, я толькі даведаюся, і больш нічога!</p>
<p>Марыля <i>(віснучы Сымону на шыі).</i> Усё роўна — не трэба! Там згуба твая і наша. Ах, божухна мой! Чаго яго, гэтага шалёнага клікача, прынясло сюды? Што яму трэба ад нас? Няшчасце за няшчасцем так і ідзе на бедную маю галаву! (<i>Плача</i>.)</p>
<p>Сымон. Чаго плачаш, мамка? Яшчэ ж нічога такога страшнага не сталася. Не плачце, мамка! Калі ўжо так хочаце, дык не пайду і пытацца нават.</p>
<p>Марыля <i>(апускаючыся на зямлю)</i>. Дабіваеце мяне! З усіх старон дабіваюць! Жыццё, якое ёсць, адбіраюць. Кара божая звалілася на ўвесь род наш. Ах ты, долечка мая няшчасная!</p>
<p>Сымон <i>(адышоўшыся ў старану).</i> А ўсё-такі мушу даведацца, дзе гэны сход склікаецца, каб там і немаведама што! І трэба ж было мне не папытацца ў яго? Ці не сказаў ён толькі часам Зосі гэтага? <i>(Да Марылі.) </i>Мамка! Дзе Зося?</p>
<p>Марыля <i>(відавочна манячы)</i>. Бог яе ведае! Недзе выйшла. Мусіць, ці не пайшла ў грыбы.</p>
<p>Данілка. Я ж табе, мама, казаў! Зоська пайшла... <i>(Глянуўшы на матку, не дагаварвае.)</i></p>
<p>Сымон. Куды пайшла?</p>
<p>Данілка. А мусіць, у грыбы, як мамка казала, я не ведаю.</p>
<p>Сымон. Маніш! Добра ведаеш, а толькі не хочаш казаць, кажы! А то...</p>
<p>Марыля. Нашто яна табе? Пайшла і прыйдзе. Ці ж першы раз?</p>
<p>Сымон. Першы ці не першы, а сягоння я мушу ведаць, куды пайшла. <i>(Прыступаючы да Данілкі.)</i> Кажы, шэльма, а не — то біць буду!</p>
<p>Данілка. Я ж табе кажу, што не ведаю. А біць мяне не маеш права: на тое маці ёсць.</p>
<p>Сымон. Яшчэ ён, жаба, будзе са мной абрыдацца! Калі пытаюся, то мусіш сказаць. Я старэйшы за цябе і не які прыблуда, а брат твой.</p>
<p>Данілка. Хоць ты і старэйшы, хоць ты і брат мой, а ўсё роўна, калі і ведаю, то не скажу! Што ж ты са мной зробіш?</p>
<p>Сымон. Выбрашаш усё, аж міла будзе, як юху гаду спушчу!</p>
<p>Марыля (да Сымона). Кінь ты да яго чапіцца! Што з табой сягоння зрабілася?</p>
<p>Сымон. Калі пытаюся, то няхай кажа! <i>(Да Данілкі.)</i> Ну! Чуеш ці не?</p>
<p>Данілка. А як жа! Чую! Нашто ж у мяне вушы?</p>
<p>Сымон. Ну дык кажы! А не — то, як бачыш, душу з цябе выматаю.</p>
<p>Данілка. Не скажу!</p>
<p>Сымон. Скажаш!</p>
<p>Данілка. Хоць зарэж!</p>
<p>Сымон <i>(хапаючы сякеру)</i>. Кажы, вужака! а то як стой на дробныя кусочкі скрыпку пашчапаю!</p>
<p>Данілка <i>(хаваючы пад сябе скрыпку)</i>. І скрыпкі не дам шчапаць, і не скажу!</p>
<p>Сымон <i>(вырывае з-пад Данілкі скрыпку і хоча сеч).</i> Скажаш?</p>
<p>Данілка <i>(кідаючыся к Сымону на каленне і цалуючы рукі).</i> А братачка, а родненькі! Пасячы лепей мяне самога на дробныя кусочкі, а скрыпку не чапай! Богам цябе прашу!</p>
<p>Марыля <i>(адцягваючы Сымона)</i>. Ці не ашалеў ты сягоння!..</p>
<p>Сымон <i>(баронячыся ад Марылі)</i>. Адчапіся, мамка! <i>(Да Данілкі, замахваючыся тапаром над скрыпкай.) </i>Кажы!</p>
<p>Данілка (<i>енчачы</i>). Сымонка, братачка! Не сячы! Лепей мяне забі, зарэж, што хочаш зрабі са мной, а скрыпачкі не чапай! Другой такой за ўсё жыццё не зраблю.</p>
<p>Сымон <i>(ізноў замахваючыся тапаром). </i>Пасяку на дробныя шчэпкі! Кажы!..</p>
<p>Данілка <i>(прыпадаючы галавой да скрыпкі).</i> Сячы па маёй шыі, а скрыпачкі не чапай! Але ўжо скажу, скажу табе, дзе яна!..</p>
<p>Марыля (<i>ухапіўшыся за сякеру</i>). Давай мне сякеру! Давай сякеру! Я сама табе скажу, дзе Зоська.</p>
<p> </p>
<p>За сцэнай шум; чуваць Зоськін голас: «Пусціце мяне... Я сама пайду. Пусціце». Двое дворных людзей уводзяць на сцэну Зоську з завязанымі назад рукамі.</p>
<p> </p>
<p> </p>
<h4><a id="chapter38"></a>З’ява VI</h4>
<p>Тыя ж, Зоська і дворныя людзі.</p>
<p> </p>
<p>Адзін з дворных людзей. Хацела каля палаца павесіцца, дык сказалі звязаць і сюды прывесці!</p>
<p>Зоська <i>(хочучы вырваць з вяровак рукі, у страшным мучэнні)</i>. Нашто рукі звязалі? Мамачка, браточкі, змілуйцеся, развяжыце! За што так пакаралі?!</p>
<p> </p>
<p>Марыля, Сымон, Данілка застываюць у сваіх позах не то здзіўленыя, не то перапужаныя. Дзеці падбягаюць і туляцца да Зоські. Дворныя людзі выходзяць.</p>
<p> </p>
<p>Паволі апускаецца заслона</p>
<p> </p>
<p> </p>
<h3><a id="chapter39"></a>АКТ ПЯТЫ</h3>
<p>Час — каля «ўсіх святых». Вечар. Цёмна. Глуха. Заводзіць вецер.</p>
<p> </p>
<p> </p>
<h4><a id="chapter40"></a>З’ява І</h4>
<p>Марыля, Данілка, дзеці.</p>
<p> </p>
<p>Данілка <i>(увесь час выводзячы з перарывамі на сваёй скончанай скрыпцы сумную мелодыю)</i>. Мамка, уцякайма адгэтуль, а то ўжо і мне трудна вытрываць: так тут холадна, цёмна, страшна!</p>
<p>Марыля <i>(грэючыся з дзецьмі каля вогнішча)</i>. Як Сымон скажа, так і будзе, нічога я ў гэтым сваёй воляй парадзіць не магу.</p>
<p>Данілка. Усё Сымон ды Сымон! Ці ж без яго дык і абысціся няможна. Я ж нашто ў цябе?</p>
<p>Марыля. Нашто? Пішчэць толькі на скрыпцы, ды і ўся з цябе тут рада і парада! Як цяпер во пішчыш ды пішчыш, хоць вушы затыкай.</p>
<p>Данілка. А ўсё-такі скажы, мамка, праўду: у гэтай скрыпцы лепшы голас, як у той, што раней у мяне была?</p>
<p>Марыля. На той гудзеў, як авадзень, і на гэтай таксама выводзіш нейкае нешта паўтара людскога. Знайшоў калі музыкай займацца! Жалоба па бацьку яшчэ не адышла, з Зоськай такое няшчасце прылучылася, а ён — на табе! На скрыпцы выігрывае.</p>
<p>Данілка. Мамачка, я ж нічога вясёлага і не іграю, а ўсё такое, як сама чуеш, што і па нябожчыках не грэх галасіць. Жалобная музыка, бачыш, у мяне выходзіць, а не якая іншая.</p>
<p>Марыля. І толькі больш жалю задаеш, ажно толькі сэрца на кускі разрываецца. Думак сваіх не магу ў парадак прывясці.</p>
<p>Данілка. А якія там думкі? Узяў пастанавіў раз кінуць гэта беспрыпыннае прыпынішча, ну дык і што тут мазгі думкамі сушыць. Сабраў свае манаткі, ды дай божанька ногі і здароўе!..</p>
<p>Марыля. У цябе ўсё проста з моста, а клёку ў галаве і за грош не маеш. Ну, мы няхай сабе пойдзем — добра! А Сымон, Зоська? Як па-твойму здаецца: вырачыся мы іх павінны? Што?</p>
<p>Данілка. Няхай і яны з намі ідуць. Ці ж ім хто не дае?</p>
<p>Марыля. А калі не хочуць?</p>
<p>Данілка. Дык іх аддзяліць трэба, калі ім кепска з намі жыць і калі цябе не ўмеюць слухаць.</p>
<p>Марыля. Нашто іх аддзельваць! Яны самі даўно ўжо аддзяліліся ад нас, але толькі я — матка — ад іх не магу аддзяліцца і пакінуць іх тут без ніякага парадку і ладу. Ды што ты, дурненькі, разумееш у гэтым?</p>
<p>Данілка. Я толькі тое разумею, што ўцякайма адгэтуль, мама, ды ўсё тут! Есці няма чаго, хаты няма, скора зіма будзе, сцюжа, снег, мароз... Бр! Аж цяпер усяго да костачак холадам пераймае, як шпількамі жалезнымі. Замерзнем, мамка, запраўды замерзнем. На ледзякі абернемся, як Сымон казаў. А я не хачу быць ледзяком, бо як тады буду я на скрыпачцы сваёй іграць? То ж пальцы, напэўна, зусім падубянеюць, ды скрыпачку мароз пашчапае. А такая звонкая ўдалася, такая звонкая!</p>
<p>Марыля. Але ж Сымон, Зоська!..</p>
<p>Данілка. Як Сымон не хоча з гэтым няшчасным папялішчам расстацца, то і бог з ім! Без яго дамо сабе раду.</p>
<p>Марыля. То што ж з таго? Але ж ён і нас не адпускае?</p>
<p>Данілка. Дык ціханька ўцячэм ад яго, сягоння ўцячэм. Пакуль ён вернецца, то нашага і следу не застанецца. Гэтага свайго сходу, што той дурны з вехай начоўп яму, можа і без нас шукаць, аж надта можа! Усё ж роўна мы яму шукаць не памагаем.</p>
<p>Марыля. Казаў жа, што ўжо на след напаў, і скора ўсё скончыцца. Неўзабаве ўсю гаспадарку да ладу прывядзе.</p>
<p>Данілка. Чакай, баба, Пятра — будзеш сыр есці! Яму ў галаве ўсё дагары нагамі перавярнулася, а мы слухаць мусім і чакаць нейкае злыбеды, апошняга канца свайго.</p>
<p>Марыля. Ну, а Зоська?</p>
<p>Данілка. Я Зоську ўгавару, і яна пойдзе з намі. Даліпан, пойдзе. Я зайграю ёй тую музыку, што паніч высвістваў, як у нас быў,— яна заслухаецца і пойдзе аж міла, куды я толькі з скрыпачкай пайду.</p>
<p>Марыля (<i>глуха</i>). Куды ж мы пойдзем? З чым? Па што?</p>
<p>Данілка (<i>горача</i>). Самі з сабой пойдзем: ты з малымі, я з скрыпачкай. У свет, мамачка, па хату і хлеб пойдзем. Я буду іграць, ты пяяць, а малыя сваім плачам памагаць нам будуць. І такую вандроўку пачнём, якая яшчэ нікому і не снілася! Ад вёскі да вёскі пойдзем, ад двара да двара — аж у вялікі горад зойдзем, кажуць, ёсць такія гарады, ці месты, дзе дамы ўсе чыста, як печы,— з цэглы мураваныя, а народу там шмат, шмат! Цэрквы там золатам пакрыты, а ў цэрквах вялікія і маленькія божанькі стаяць і вісяць. Дарагое каменне з іх адзежак і каронаў так і капае на зямлю, буйна, як слёзы падчас ці град з неба. А народ к ім, гэтым божанькам, ідзе і ідзе, як вада плыве. Ад усялякіх болесцей вылечваюцца, ад няшчасцяў збаўляюцца, долю сабе лепшую вымаліваюць. Такія там, кажуць, мамачка, цуды творацца. <i>(Цалуючы рукі Марылі.)</i> Дык уцякайма адгэтуль, мамачка! Там будзе нам усім хораша і весела. Уцякайма! Ды нашто ж ты, мамка, торбачкі шыла?!</p>
<p> </p>
<p> </p>
<h4><a id="chapter41"></a>З’ява ІІ</h4>
<p>Тыя ж і Старац.</p>
<p> </p>
<p>Старац. Слава Хрысту, добрыя людзі!</p>
<p>Усе. Слава! Слава! І цяпер, і на векі вякоў!</p>
<p>Старац. Што гэта ў вас парабілася, пані гаспадыня? То ж як вясной быў я ў вас, не так гэта мясціна выглядала!</p>
<p>Данілка. Яна ўжо і тады таксама выглядала, толькі тады яшчэ ў кучы трымалася, а цяпер рассыпалася.</p>
<p>Старац. Але, але, бачу! А дзе ж яшчэ ваша сямейка? — было ж болей.</p>
<p>Данілка. І тады, дзедка, такая самая была наша сямейка, толькі як сядзела ў хаце, дык болей яе выглядала.</p>
<p>Старац. Але, але, ведаю! Гняздо раскідалася, і птушкі разбегліся якая дзе-куды. Ведаю, ведаю! Сам я з такога гнязда.</p>
<p>Марыля <i>(падаючы хлеба кусок)</i>. Сядайце, дзедка, і памаліцеся за грэшную душачку Лявона.</p>
<p>Старац (<i>здзіўлена</i>). Што, пані гаспадыня? Памёр твой чалавек?</p>
<p>Данілка. Але, дзедка! Тата не вытрываў, узяў ды павесіўся.</p>
<p>Старац. Вечны супакой! Вечны супакой яго душачцы! (<i>Моліцца</i>.)</p>
<p>Марыля. Адкуль жа гэта дзедку Бог прынёс да нас?</p>
<p>Старац. З свету, пані гаспадыня! З далёкага свету валакуся. Хэ-хэ-хэ! З свету ў свет плятуся. І так кожны дзень і кожную ночку, калі дзе не начую.</p>
<p>Данілка. Мусіць, вялікі, дзедка, свет гэты? Ці канец яму ёсць дзе, ці няма? Я ні ў каго не магу гэтага даведацца.</p>
<p>Старац. Ох, вялікі свет, мой сынку! Куды я толькі ні хадзіў, нідзе канца яму не знайшоў, не бачыў і не чуў. Можа, дзе і ёсць яму канец — ды пэўна, што ёсць, бо адкуль жа б ветры нам Бог пасылаў, ды лета і зіму, цяпло і холад?</p>
<p>Данілка. Мусіць, добра жыць на гэтым свеце вялікім? Я ўжо мамцы казаў, што добра.</p>
<p>Старац. Там добра, дзе нас няма. Але мне ў маім жабрачым палажэнні ўсюды някепска. Што мне там, сынку, нягоднага можа быць? Ідзі сабе, куды вочы глядзяць, ані мяне хата свая затрымлівае, ані мяне радня звязвае, ані мяне зямелька свая к сабе цягне!.. Цэлы свет — хата мая, усе людзі — радня мая, уся зямелька — поле маё роднае. Усюды што-колечы ды сваё знаходжу: ці кусочак хлеба, ці куток цёплы для начлегу, ці толькі так добрае слова — і за гэта дзякую Богу! Іду сабе ды іду. Ні над чым не трасуся, нічога бараніць не маю: усё багацце са мною ў гэтых торбах — гэтыя акрайчыкі хлеба ды часам які кусочак сыру ці сала. І што болей трэба мне? Добра мне так. Смачна ем, спакойна сплю. Ведаю, што не акрадзе мяне злодзей, не аграбіць разбойнік. Усюды ласку маю — за душачкі жывыя і змарлыя маліцца просяць. Ведама, не ўсе мяне ахвотна прымаюць і любяць мяне, але гэта найболей такія, дзе сабак многа і дворні ўсялякае,— туды ж і заходзіць я не стараюся. А так — усюды добра на свеце, мой сынку, усюды!</p>
<p>Марыля. Мо і праўду, дзедка, кажаш, што табе няцяжка жывецца на гэтым свеце, але ў нас тутака дужа дрэнна. Як пайшло ад вясны няшчасце за няшчасцем, дык і радачкі знікуль ніякае нямашака.</p>
<p>Старац. Ведаю, пані гаспадыня, ведаю.</p>
<p>Марыля. Як бачыце — хату нашу раскідалі. Лявонка мой — як табе ўжо Данілка казаў — не перажыў, вечны супакой, гэткае несправядлівасці і рукі без пары сам на сябе налажыў.</p>
<p>Старац. Ведаю! Важны чалавек быў — гаспадарны і справядлівы быў. Колькі раз я ні заходзіў, заўсёды вока на мяне добрае меў. Вечнае яму спачыванне, і няхай зямелька для яго лёганькай будзе, а Бог найвышэйшы пляму з яго душачкі здыме, што налажыў сам на яе з роспачы.</p>
<p>Марыля. Вечнае яму спачыванне! А Зоську нашу таксама зналі, дзедка? Такая дзяўчына была!</p>
<p>Старац. Знаў, пані гаспадыня! Чаму не знаў?.. Не адзін раз мяне і хлебам дарыла, і вадзічкі ў смагу давала. Апошні раз, як у вас быў, кветачак нават мне дала,— за панічова здароўе прасіла маліцца. Добрая дзяўчынка была. Хай Бог міласэрны за тое долечку ёй шчаслівую пашле!</p>
<p>Марыля. Ох, дзедка мой! Не на радасць і не на пацеху яна ў мяне гадавалася. Дасціпная вельмі была і нейкая як сама не пры сабе. А з вясны, як прыйшло нешта ёй у галаву, як стала ў двор бегаць, як стала, дык цяпер як бы не пры сваім розуме засталася.</p>
<p>Старац. Ведаю я гэта! ох, чаму не ведаю? Моладасць яе згубіла, ды каго яна не згубіла!</p>
<p>Марыля. А Сымонка мой таксама ці з розуму сышоў, ці хто яго знае, што з ім робіцца. Хоць забі яго — саступіць адгэтуль не хоча і нам нікому волі не дае, нягледзячы на тое, што ўжо апошні суд за гэту зямлю адбыўся, і мы на ім прайгралі. Ды яшчэ другая бяда з маім Сымонам прылучылася: прыйшоў сюды нейкі шалёны чалавек і нагаварыў яму аб нейкім смоку і зборышчы,— дык цяпер поначы ходзіць і зборышча гэтага шукае, не на дабро шукае! Ужо сталі яго і цемняком усе называць. Можа, і сапраўды ў цемнякі запісаўся — хто яго ведае? Сама я ніяк і розуму не прыстаўлю. Ці не чулі вы, дзедка, чаго аб гэтым сходзе?</p>
<p>Старац. І чуў, і не чуў, і нічога сам добра не ведаю, ды хто яго ўсё разбярэ, як следна. Цяпер такі на свеце між людзьмі несупакой расце, што не дай ты божачка! Дык, можа, дзе і збіраецца гэна зборышча, але дзе — нічога я не ведаю. Шмат чутак усялякіх, як і заўсёды, ходзіць паміж жывымі, шмат аб чым і добрага, і благога гаманяць, але што з гэтага ўсяго гоману выйдзе — ніхто акуратна не згадае. Слабы сталі цяперашнія людзі кепскія вочы маюць, каб усё як належыцца бачыць імі, кепскія вушы маюць, каб кожны шорах пачуць і згадаць, адкуль вецер прыхільны вее, і кепскі розум маюць, каб ім раскумекаць усё чыста, дзе дабро іх чакае, а дзе зло. Так, так, пані гаспадыня! Слабы людзі. Нават якую маюць сілу, дык і тое не хочуць выказаць. Нейкі сон і страх усіх аплутаў.</p>
<p>Данілка. Праўда, дзедка! Мне тут вельмі страшна, але каб спаць хацелася тутака на холадзе, — дык гэтага не скажу.</p>
<p>Старац. То чаго ж седзіцё на гэтай руіне, калі вам тут страшна? Чаго чакаеце?</p>
<p>Данілка. А ўсё ж чакаем, пакуль Сымон сход той знойдзе.</p>
<p>Марыля. Падзецца няма дзе!</p>
<p>Старац. А дзе я падзяюся? Дзе пяты, дзесяты падзяецца такіх, як я, як многа іншых, падобных мне?</p>
<p>Данілка. Ну, месца гэтага то я яшчэ ўсё-такі добра не ведаю!</p>
<p>Старац. Як пойдзеш, сынку мой, у свет, то даведаешся. Днём сонейка сцежку пакажа, а ночкай — Шлях Млечны на небе. А ісці будзе лёганька-лёганька, бо вецер будзе цябе падганяць. І так будзеш шукаць ды шукаць таго месца, аж пакуль не знойдзеш вечнага спачывання.</p>
<p>Данілка. А як хмарна будзе ды з дарогі саб’емся,— хто тады пакажа?</p>
<p>Старац. Добрыя людзі, мой сынку, добрыя людзі. А ісці вам трэба адгэтуль.</p>
<p>Данілка. Ды я ўжо мамцы казаў аб гэтым самым, але ўсё ўпіраецца яшчэ.</p>
<p>Старац. Нічога, пані гаспадыня, тут не выседзіш. Скінь пыху з сэрца ды йдзі адгэтуль. Не спадзейся на помач сына — ён ужо далёка ад цябе з сваімі думкамі і няскора к табе з імі вернецца. Сцежкі вашы разышліся і сойдуцца толькі тады, як ён, пабываўшы на тым зборышчы, якога цяпер шукае, вернецца к табе славай акрыты. А цяпер не чакай на яго і думай сама аб сабе. Бачыш — якая гэтая асенняя ночка страшная, а ты тут адна з сваімі малымі і гэтым няшчасным музыкам, што ігрой сваёй да слёз толькі даводзіць... Час, птушкамаці, знімацца з гэтага раскіданага гнязда, каб іншых сваіх дзетак убараніць ад благіх ястрабаў, ад якіх сілачкі ты не мела ўбараніць свайго Сымонкі і Зоські! Скінь пыху з сэрца, набярыся адвагі, забірай гэтых з сабой і ідзі, ідзі, куды ногі панясуць, куды вочы твае глядзець будуць!</p>
<p>Марыля. Ды я ўжо з самае вясны торбачкі для ўсіх шыла і шмат, шмат іх пашыла! Але Сымон, Зоська!.. Як жа мне пайсці без іх?</p>
<p>Старац. Не бойся, пані гаспадыня! Яны, калі не знойдуць таго, чаго шукаюць, каб у тваю хату шчасце прынясці, то вернуцца к табе тым самым шляхам, якім ты ад іх адыдзеш. Такі ўжо парадак на свеце паміж намі, людзьмі.</p>
<p>Данілка. Ну, і добры ж гэты парадак: прыкладам, я пайду шукаць грыбоў у лес, а вярнуся адтуль толькі з галінай асінавай.</p>
<p>Старац (<i>цягнучы далей</i>). Твой сын цяпер, можа, нават шукае таго, чаго і не згубіў, але мусіць шукаць і павінен. Ганьба таму чалавеку, што рукі апусціць, як перавяслы, і чакае, пакуль сама доля к яму прыйдзе ў хату і папросіцца, каб прыняў яе з ласкі свае! Ганьба таму, хто, вочы на ўсё заплюшчыўшы, будзе ісці ўцёртай здавён сцежкай няпраўды і бяспраўя, думаючы, што іначай быць ніколі не можа і што не ў яго волі змяніць стары парадак бессумленнага жыцця! Ганьба таму, хто, радзіўшыся ў ярме, валочыць яго пакорна, як вол стары, не парываючыся нават хоць на час выпрагчыся з гэтага ярма, паганячага пачуццё яго чалавечае! Ганьба таму! Нам, старым, іншая рэч: мы не жывём, а толькі дажываем. Маладыя ж мусяць нечага шукаць, нечага дабівацца.</p>
<p>Марыля. Дзедачка! Незразумелыя рэчы для майго жаноцкага розуму ты кажаш. Але ўсё ж такі, як бачу, нездарма я торбачкі шыла, ох, нездарма!</p>
<p>Старац. І сын твой калісь гэтага не разумеў, а можа, і цяпер не разумее. Але прыйшла пара, выбіла такая шчасная ці няшчасная гадзіна, і прабудзілася ў яго думка вялікая, важная, што так далей быць не можа, як ёсць, што яго штосьці пацягнула к нечаму няведамаму, але светламу і радаснаму, ну, і перавярнуўся ўвесь стары лад у яго беднай галаве. Твае песні і казкі, што пяяла і гаварыла яму калісь над калыскай, шмат у гэтым памаглі. Дык не пярэч жа і далей свайму сыну ісці той дарожкай, якую ён сам сабе абабраў і ідзе цяпер.</p>
<p>Данілка. Ды мамка яму нічога не пярэчыць, але ён сам сабе пярэчыць і нам не дае ніякага ходу, каб як з гэтае пусткі на свет божы выбрацца.</p>
<p> </p>
<p> </p>
<h4><a id="chapter42"></a>З’ява ІІІ</h4>
<p>Тыя ж і Зоська.</p>
<p> </p>
<p>Зоська ўваходзіць, штось сумнае напяваючы; у зрэбнай спадніцы і кашулі — без каптана, грудзі расхрыстаны, валасы распушчаны і спадаюць па плячах, на галаве з пасохшага лісця вяночак.</p>
<p> </p>
<p>Старац <i>(адступаючы у старану з мімавольнага перапугу)</i>. Хто гэта такі?</p>
<p>Марыля. Ці ж не пазналі? — Зоська наша!</p>
<p>Старац. Божа! Божа! Што з яе асталося?</p>
<p>Данілка. Толькі цень ды вянок з лісця!</p>
<p>Зоська (<i>разглядаючыся</i>). Хто тут? Чаго вы назбіраліся? Разлучыць мяне хочаце з ім? Га? Ха-ха-ха! Не на такую напалі. <i>(Да Старца.)</i> А ты, сівы, чаго сюды прыйшоў? Можа, весці добрыя прыносіш ад майго таты або ад майго міленькага? Не бойся — кажы! Я ўсё ведаю!.. Даўней нічога не ведала, а цяпер, ах, як ведаю!.. Тата мой у палацы засеў і пануе там: шмат слуг яму служыць і скарбаў усялякіх шмат мае. Пасаг мне вялікі дасць, ох, які вялікі!—сто, тысячу, мільён. А толькі нашто ты, татачка, майго міленькага выгнаў з палаца, што аж за морам апынуўся? Пакінуў мяне мой ненаглядны, праз благіх людзей адрокся свае русалачкі з васільковымі вачамі. Ха-ха-ха! Але я сама к яму пайду. Праз быстрыя рэчкі, праз шчырыя бары, праз сухія пяскі паплыву к яму, як месяц па небе плыве! <i>(Садзіцца і капаецца у вогнішчы.)</i></p>
<p>Старац. Страшныя рэчы творацца ў вас, пані гаспадыня!</p>
<p>Марыля. Ад маладзіковае суботы ўжо яна такая! Трэці тыдзень праходзіць.</p>
<p>Зоська <i>(устае і ходзіць па сцэне)</i>. А вы вон адгэтуль усе, вон! А-а! Ведаю! — На вяселле маё сабраліся! Не хачу я вас, груганоў чорных,— у мяне іншыя госці будуць. <i>(Да Старца.)</i> Праўда, стары,— іншыя. Маўчыш! Ну, як сабе хочаш! А я скажу, хто ў мяне будзе: зоркі з неба залатыя збягуцца, месячык срыбны прыплыве, воблачкі светлыя сыдуцца, і будуць яны ўсе гуляць на маім вяселлі так весела, так скочна! А вецер іграць маё вяселле будзе, зычна іграць будзе, як ён у лесе часам умее, як ён у азяродах часам іграе! <i>(Да Данілкі.)</i> Пакажы мне зараз, маладзенькі музыка, як вецер іграе!</p>
<p> </p>
<p>Данілка іграе жаласліва-нудную мелодыю, Зоська круціцца па сцэне і прыпявае.</p>
<p> </p>
<p>Вецер іграе, зорачкі скачуць,</p>
<p>Месяц між імі лад водзе;</p>
<p>Радасна хмаркі белыя плачуць,</p>
<p>Мілы мой кажа ўсім — годзе!</p>
<p> </p>
<p>Водбліск ад пажару асвечвае сцэну. Зоська, напяваючы ўсё, час нейкі круціцца па сцэне ў пажарным святле. Данілка іграе.</p>
<p> </p>
<p>Усе (апрача Зоські). Ах, пажар недзе!</p>
<p>Марыля. Як бы з стараны двара агонь б’е!</p>
<p>Старац (<i>хрысцячыся</i>). Скаранне божае валіцца на гэтую зямлю няшчасную! Тут вар’ятка скача, а там з дымам штось ідзе.</p>
<p>Дзеці. Нам страшна, мамка!</p>
<p>Данілка. Уцякайма скарэй адгэтуль, а то яшчэ і наш дом загарыцца!</p>
<p>Зоська <i>(перастаўшы круціцца)</i>. А! Як відненька! А я думала, што ўжо ночка наступіла і мне трэба к майму саколіку збірацца. (<i>Разглядаючы</i>.) Чаго ж я, дурная, длякаюся? Гэта ж ён тут! Тут мой каралевіч ненаглядны! <i>(Паказваючы на дзерава, на каторым абраз вісіць.)</i> Во дзе ён! Во! Адзін, як сіротка, стаіць і чакае, пакуль я, яго зорка нябесная, к яму не падыду. Ужо іду, ужо іду, маё сонейка мілае! <i>(Падыходзіць і абымае дзерава, прытуляючы твар свой к яму.)</i> Выбачай, саколік, што так позна прыйшла я к табе сягоння! Вялікую дарогу мусіла перабыць. Гадзіны на мяне сыкалі, ваўкі вылі, начніцы і совы пужалі, але прыцягнулася к табе. Ночка ўжо мінулася, і божы дзянёк, бачыш, кругом ззяе. Прытулі ж мяне к сабе, добры мой каралевічу! Сагрэй мае грудзі дзявочыя: яны вельмі азяблі — халодна ўжо, бачыш, становіцца на свеце! Не гані мяне ад сябе, як той мяне адагнаў і сам за мора ўцёк. Ты інакшы! Ты хоць і той, але не той. У цябе, чую, сэрца б’ецца, а ў таго ў грудзях нейкі камень хрусцеў; у цябе вочкі, як зоркі, свецяцца, а ў таго, як галодныя вужакі, паглядалі; твае ручкі абымаюць, як матка дзіцянётка ў калысцы абымае, а той, як жалезнымі абцугамі, сціскаў мяне; той гаварыў, то як крумкач над непахаванымі касцямі крумкаў, а твой голас ліецца, як на жалейцы песня вясною... Прытулі ж мяне, саколе мой любы, і не выракайся болей каралеўны сваёй! <i>(Апускаецца каля дзерава і, задумаўшыся, сядзіць пры ім.)</i></p>
<p>Старац. Пайду я ўжо ад вас, добрыя людзі. Вялікім горам і зніштажэннем кожны тут куток ваш напоўнен. Шчаслівейшую долечку пашлі вам, Божа! Бывайце здаровы! Слава Хрысту!</p>
<p>Данілка (<i>усхапіўшыся</i>). Дзедачка, забірайце і мяне з сабой! А то яшчэ раз як здарыцца гэткая ночка з пажарам, то я зусім памру ад страху.</p>
<p>Старац. Як хочаш, сынку мой. Месца хопіць нам. Можаш ісці.</p>
<p>Марыля. Не адходзьце, дзедка! Надумалася і я ўжо: пойдзем усе з табой. Сілачкі мае не хапае далей тут гібець.</p>
<p>Старац. Добра, пані гаспадыня! Добра! І табе месца мала не будзе.</p>
<p>Марыля <i>(да дзяцей)</i>. Ну, дзеткі! Пара збірацца ў дарогу! Дзе толькі торбачкі? <i>(Находзіць торбы і начэплівае іх дзецям, Данілку і сабе; Старац памагае.) </i>Вось гэтыя меншанькія вам, малыя, а гэту, трохі большую, табе, Данілка.</p>
<p>Данілка (<i>надзеўшы торбу)</i>. Вось як лоўка цяпер будзе! У руках скрыпачка, на плячах торбачкі — гуляй, душа, колькі ўлезе!</p>
<p>Старац. Што ж? Нездарма людзі пацераў і малітваў змалку яшчэ вучацца. Каму-небудзь ды пад старасць прыгодзяцца. Аб торбах не павінны забывацца нават і тыя, што на пасадах сядзяць.</p>
<p>Марыля <i>(надзяваючы на сябе торбу</i>). Ну, гэтыя самыя большыя на мяне якраз падыдуць! <i>(Глянуўшы на Зоську.)</i> Папрабую і на яе надзець, а ну ж з намі пойдзе. <i>(Падыходзіць да Зоські і хоча надзець торбу.) </i>Зоська, пазволь,— надзену гэта на цябе, ды пойдзем разам!</p>
<p>Зоська <i>(павёўшы мутнымі вачыма).</i> Што? Куды?</p>
<p>Марыля. Надзень, Зоська, гэтыя торбачкі! Надзень, дачушка мая. <i>(Хоча сілай надзець.)</i></p>
<p>Данілка. Не спрачайся, Зоська, ды пойдзем! Я табе зайграю панічову музыку.</p>
<p>Зоська <i>(усхапіўшыся з зямлі і баронячыся).</i> Што? на мяне торбы хочаце надзяваць! Га! А вы ведаеце, хто я такая? Ведаеце? Я каралеўна! Я—усеўладная пані гэтае зямлі ўсёй чыста! — гэтых загонаў, гэтых лугоў, гэтага лесу! Ха-ха-ха! А яны мяне ў торбы, як жабрачку, хочуць прыбраць! Я ў кароне, бачыце, хаджу. Сярпы мае сталёвыя дабро цэламу свету жнуць, а палотны мае шаўковыя цэлы свет адзяваюць, а яны ў торбы мяне хочуць прыбраць! Проч, бясстыднікі! <i>(Зрывае торбы і кідае на вогнішча; сама апускаецца каля дзерава.) </i></p>
<p>Марыля <i>(адкінуўшы торбу ў старану з агню)</i>. Не хочаш, і не трэба! Не ў маёй ужо моцы з вамі вайну вясці. А торбачка гэта хай астанецца тут: можа, Сымону прыдасца.</p>
<p>Старац. Што ж, пані гаспадыня,— гатовы ўжо ўсе!</p>
<p>Марыля. Ужо, дзедка! Можам ісці.</p>
<p>Данілка. Уцякайма, дзедка, бо і я ўжо гатоў. А Зоська дагоніць нас: не чапайце толькі яе. Цяпер жа, можа, запяем усе разам на адходнае.</p>
<p>Старац. Святую песню хоць калі не грэх запець.</p>
<p>Марыля <i>(да Зоські)</i>. Зоська, як апомнішся, прыходзь з Сымонам да нас!</p>
<p> </p>
<p>Старац ідзе наперад, за ім Марыля з дзяцьмі па баках, а за Марыляй — Данілка. Усе пяюць «Лазара»,— Данілка іграе; нейкую мінуту іх песня чуваць за сцэнай, пасля паволі замірае.</p>
<p> </p>
<p> </p>
<h4><a id="chapter43"></a>З’ява IV</h4>
<p>Зоська адна.</p>
<p> </p>
<p>Зоська <i>(як бы прасвятлеўшы, паказваючы рукамі)</i>. Ха-ха-ха! Там пажар, гэтыя, як пагарэльцы, з торбамі пайшлі.</p>
<p> </p>
<p> </p>
<h4><a id="chapter44"></a>З’ява V</h4>
<p>Зоська і Сымон.</p>
<p> </p>
<p>Сымон <i>(шыбка ўваходзіць са стараны пажару, трымаючы ў руцэ запаленую галавешку. Разглядаючыся)</i>. Пайшлі!.. Не пачакалі мяне яшчэ хоць трохі. А так ужо ўсё наладзіў.<i> (Угледзеўшы Зоську.)</i> Адна Зоська асталася! <i>(Да яе.)</i> Што ж ты робіш тут адна? Пойдзем са мной?</p>
<p>Зоська <i>(прыглядаючыся)</i>. Гэта ты, Сымон?</p>
<p>Сымон. Я, Зоська! Уставай хутчэй, сястрыца, ды пойдзем, бо кожная мінута цяпер дорага!</p>
<p>Зоська. Куды пойдзем? Па што?</p>
<p>Сымон <i>(паказваючы галавешкай у праціўную старану ад пажару)</i>. На вялікі сход! Па Бацькаўшчыну!!!</p>
<p>Зоська <i>(падымаючыся з зямлі)</i>. А-а!..</p>
<p> </p>
<p>Сымон бярэ яе за руку, і абое нікнуць у цемнаце.</p>
<p> </p>
<p>Заслона</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>