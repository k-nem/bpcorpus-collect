<div class="container">
<div class="book-utils">
<div id="qrcode"></div>
<a href="/Janka_Kupala/U_biassonnuju_noc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1913 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: У бяссонную ноч -->
<h2><a href="http://knihi.com/Janka_Kupala/">Янка Купала</a></h2>
<h2>У бяссонную ноч</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ах, як страшна мне гэта бяссонная ноч!</p>
<p>Колькі мукі, цярпення прыносіць з сабой!</p>
<p>Я змагаюся з ёй, ад сябе ганю проч,</p>
<p>Дый самлела ўпадаю з сваёй барацьбой.</p>
<p> </p>
<p>Разарваў бы, здаецца, я грудзі свае,</p>
<p>Сэрца б вырваў і кінуў на ўцеху ўрагом...</p>
<p>Дайце смерць, хай не чую, што ноч мне пяе!</p>
<p>Дайце сілы!.. О Божа! Нікога кругом!</p>
<p> </p>
<p>Ах! што гэта? — Раскрылася неба й зямля,</p>
<p>Ран і пекла змяшаліся ў процьму ў адну,</p>
<p>Здань за зданню паўзе, кожна здань — як змяя,</p>
<p>Тая прэцца уверх, тая ціснецца к дну.</p>
<p> </p>
<p>Абняліся з сабой у шалёну гульню,</p>
<p>Вочы прыскам зіяюць, з губ коціцца дым...</p>
<p>Гэй, дружкі, што спіцё? Дайце жыва агню!..</p>
<p>Скуль іх столькі ўзяло, што ім трэба усім?</p>
<p> </p>
<p>Путы звонка бразджаць і ўгары, і ўнізу,</p>
<p>Жудка вісельні граюць, слізгоча пятля;</p>
<p>Той абліўся крывёй, той сцірае слязу...</p>
<p>Што за людзі — звяр’ё?! Ах, якая сям’я!</p>
<p> </p>
<p>Мілы братка ты мой, ці ты жыў, ці памёр?</p>
<p>Што так плечы сагнуў, як нявольнік дрыжыш?</p>
<p>Грудзі ўпалі твае, рукі цягнеш да зор,</p>
<p>Над табой, прад табой, ах, які чорны крыж!</p>
<p> </p>
<p>Служка польскага пана, твой брат і мой брат,</p>
<p>З бізуном над табою, як кат той стаіць...</p>
<p>Божа праведны, Божа! над братам, брат— кат!..</p>
<p>І за што ж катам той, а той гэтак цярпіць?</p>
<p> </p>
<p>А што тут? Разам тут і дзяўчынка-краса...</p>
<p>Я галубіў калісь... Твар чаму твой бляды?</p>
<p>Пакрываўлены грудзі, зблытана каса...</p>
<p>І чаго ж і зашто ты папала сюды?</p>
<p> </p>
<p>Брат, паэт! І ты тут — як быдлё, ў ланцугах...</p>
<p>Дзе свабодны твой дух, што не рвеш ты кайдан?</p>
<p>Божа! Золата йскрыцца ў кастлявых руках...</p>
<p>Песняй роднай таргуе, як коньмі цыган.</p>
<p> </p>
<p>Адбіваючы тут жа паклоны плашмя,</p>
<p>Нейкі нехрысць крапідлам махае, пяе</p>
<p>Ды шыпіць, як гадзюка, Хрыстова імя,</p>
<p>І за золата гэта імя прадае...</p>
<p> </p>
<p>І там здань і тут здань, закружыліся ўкруг,</p>
<p>Кругам труцень у бляшках бліскучых спавіў,</p>
<p>Усіх іх у жалезны ржавелы ланцуг,</p>
<p>Сэрцы рве і грызе, шнурам шыі здавіў.</p>
<p> </p>
<p>Цень пры цені, над ценьмі той крыж у крыві,</p>
<p>Чорны крыж, як бы змора лунае ў высі,</p>
<p>Як бы змора вісіць... Стогн адно: не даві!</p>
<p>Не губі, да Хрыста сцежку дай, данясі!..</p>
<p> </p>
<p>Разыграліся гурмай за зданяю здань,</p>
<p>Як вужакі ў гаршку, мітусяцца яны,</p>
<p>Песню выюць хаўтурна: ты ляж, а ты ўстань!..</p>
<p>Здалі чутна, па-воўчаму выюць званы.</p>
<p> </p>
<p>І пачатку няма і канца ім няма!..</p>
<p>Ці тут ява, ці сон?.. Проч, вы здраднікі, проч!</p>
<p>Ах, скарэй бы дзень вечны, ці вечная цьма!</p>
<p>Яна згубіць мяне, бессанлівая ноч!</p>
<p> </p>
<p>1913</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>