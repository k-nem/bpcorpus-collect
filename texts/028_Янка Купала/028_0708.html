<div class="container">
<div class="book-utils">
<div id="qrcode"></div>
<a href="/Janka_Kupala/Syn_i_maci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1921 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сын і маці -->
<h2><a href="http://knihi.com/Janka_Kupala/">Янка Купала</a></h2>
<h2>Сын і маці</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сын</p>
<p> </p>
<p>— Мамка, мамка, нам сягоння</p>
<p>Гаманілі ў школе</p>
<p>Аб якойсьці Беларусі,</p>
<p>Што жыве на волі.</p>
<p> </p>
<p>Хоць я слухаў вельмі шчыра</p>
<p>(Не люблю іначай),</p>
<p>Ды ніяк не мог уцяміць,</p>
<p>Што ўсё гэта знача.</p>
<p> </p>
<p>Маці</p>
<p> </p>
<p>— А вось тое, мае дзеткі,</p>
<p>Глянь-зірні наўкола:</p>
<p>Бачыш гэтыя сялібы,</p>
<p>Хаткі нашых сёлаў;</p>
<p> </p>
<p>Гэта поле — шнур ля шнура —</p>
<p>Ўзгоркі і лагчынкі,</p>
<p>На узмежку грушу-дзічку,</p>
<p>Крыж каля пуцінкі?</p>
<p> </p>
<p>Бачыш логі, сенажаці,</p>
<p>А на іх — крыніцы,</p>
<p>Далей — бор зялёны, гонкі,</p>
<p>Што увысь глядзіцца?</p>
<p> </p>
<p>А там далей, дзе ўжо вока</p>
<p>Дасягнуць не можа,</p>
<p>Тое самае пабачыш,—</p>
<p>А ўсё так прыгожа!</p>
<p> </p>
<p>Сотні вёсак і мястэчак,</p>
<p>Гарадоў нямала,</p>
<p>Рэк бурлівых, пушч гамонкіх</p>
<p>З неапетай хвалай.</p>
<p> </p>
<p>Там плывуць Дняпро і Сожа</p>
<p>Ды Дзвіна і Нёман,</p>
<p>Белавежы, Налібокаў</p>
<p>Там чуваці гоман.</p>
<p> </p>
<p>Гарады — Мінск, Віцебск, Вільня,</p>
<p>Магілёў, Гародня</p>
<p>І Смаленск з сцяной цаглянай</p>
<p>Разляглі выгодне.</p>
<p> </p>
<p>Аб вялікай нашай славе</p>
<p>Сведчаць на свет цэлы,—</p>
<p>Як жылі мы, панавалі</p>
<p>Ў родным краі смела.</p>
<p> </p>
<p>Во ўсё гэта, мае дзеткі,</p>
<p>Ад межаў да межаў</p>
<p>Беларусяю завецца</p>
<p>Й да цябе належа.</p>
<p> </p>
<p>Сын</p>
<p> </p>
<p>— А! Ужо сцяміў! Дык багат я,</p>
<p>Меўшы столькі цудаў:</p>
<p>Гэткім чынам я ніколі</p>
<p>Служкаю не буду.</p>
<p> </p>
<p>Ну, а йшчэ скажы мне, мамка,</p>
<p>Бо я не разважыў:</p>
<p>Што такое беларусы,</p>
<p>Як настаўнік кажа?</p>
<p> </p>
<p>Маці</p>
<p> </p>
<p>— Ах, які ты йшчэ дурненькі,</p>
<p>Каб не скеміць гэта!</p>
<p>Ну, паслухай: усе людзі,</p>
<p>Што ад лета ў лета,</p>
<p> </p>
<p>Ад пакон вякоў жылі тут</p>
<p>І жывуць сягоння,</p>
<p>Носяць світкі, носяць лапці</p>
<p>Ды былі ў прыгоне,</p>
<p> </p>
<p>Ўсе — і ты, і я, суседзі,</p>
<p>Хто, па-твойму, прусы?</p>
<p>Дык жа ўцям: на Беларусі</p>
<p>Жывуць беларусы!</p>
<p> </p>
<p>Ды яшчэ, каб лепей ведаў,</p>
<p>Мушу табе ўспомніць:</p>
<p>Беларусы беларускай</p>
<p>Гутаркай гамоняць.</p>
<p> </p>
<p>Сын</p>
<p> </p>
<p>— Вось яно што! Праўда, мамка,</p>
<p>Ўжо сабе ўтлумачыў:</p>
<p>Беларус я! Ох, дам пытлю,</p>
<p>Хто скажа іначай.</p>
<p> </p>
<p>Ну, але яшчэ не ўсё тут</p>
<p>Ясным мне здаецца:</p>
<p>Што такое беларускай</p>
<p>Гутаркай завецца?</p>
<p> </p>
<p>Маці</p>
<p>— Ой, дурненькая варона,</p>
<p>Што з табой чыніці!</p>
<p>Як жа йначай беларусы</p>
<p>Могуць гаманіці?</p>
<p> </p>
<p>Як жа мы з табой гуторым</p>
<p>Вось у гэту хвілю?</p>
<p>Як жа я пяю над зыбкай</p>
<p>Для малой Марылі?</p>
<p> </p>
<p>Ды паслухай, як на вёсцы</p>
<p>Кажа дзядзька, цётка;</p>
<p>Як пяюць улетку жнеі</p>
<p>За сваёй работкай;</p>
<p> </p>
<p>Як бабуля баіць казкі</p>
<p>Аб нядолі-долі;</p>
<p>Як начлежнікі спяваюць</p>
<p>На начлезе ў полі?!</p>
<p> </p>
<p>Сын</p>
<p> </p>
<p>— Ну, ўжо знаю, знаю, мамка!</p>
<p>Як у люстры бачу,</p>
<p>Пакажу я ўсяму свету,</p>
<p>Хто я дый што значу!</p>
<p> </p>
<p>1921</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>