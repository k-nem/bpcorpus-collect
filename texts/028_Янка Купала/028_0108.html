<div class="container">
<div class="book-utils">
<div id="qrcode"></div>
<a href="/Janka_Kupala/Akou_palomanych_zandar.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Акоў паломаных жандар... -->
<!-- HEADER_FIELD Title2: На палеміку ў «Сав. Беларусі» аб беларускай мове -->
<h2><a href="http://knihi.com/Janka_Kupala/">Янка Купала</a></h2>
<h2>Акоў паломаных жандар...</h2>
<h2 class="title2">На палеміку ў «Сав. Беларусі» аб беларускай мове</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Акоў паломаных жандар,</p>
<p>Сліўнём зарыўшыся ў нару,</p>
<p>Сядзіць расійскі чынадрал,</p>
<p>«Слуга оцечаству, цару».</p>
<p> </p>
<p>Ён сніць былую моц і шыр:</p>
<p>Цары, царыцы, цэрквы, трон,</p>
<p>Пагромы, катаргі, Сібір...</p>
<p>О Русь! Прымі раба паклон!</p>
<p> </p>
<p>Табе такой служыць па гроб</p>
<p>Не кіну я, і расцярзаць</p>
<p>Не дам дзяржаўнасці «оплот»,</p>
<p>Цябе, «единую», о маць!</p>
<p> </p>
<p>Здарма ж двуглавы твой арол</p>
<p>Праз векі ў кіпцюрох трымаў</p>
<p>Мільёны ўбогіх хат і сёл,</p>
<p>Рабоў мільёны?.. Не, здарма!</p>
<p> </p>
<p>У твой ланцуг былі, о Русь,</p>
<p>Уплецены з усіх бакоў</p>
<p>Украйна, Польшча, Беларусь</p>
<p>І сотня іншых «языкоў».</p>
<p> </p>
<p>Цяпер што бачу я кругом?</p>
<p>Пасад маўклівы збуран скрозь...</p>
<p>Рэспублікі?! ды з «языком»</p>
<p>З іх лезе кожная ўсур’ёз.</p>
<p> </p>
<p>А ты, о рускі мой «язык»!</p>
<p>Мой «обшчарускі», што з табой?</p>
<p>Табе слухмян быў мал, вялік,</p>
<p>Быў славен ты сваёй кляцьбой.</p>
<p> </p>
<p>Табой сам самадзержац цар</p>
<p>Пісаў ланцужны свой закон,</p>
<p>Што маці-Русь есі жандар</p>
<p>Усёй Еўропы!..</p>
<p>І свой сон</p>
<p> </p>
<p>Сніць далей гэты царадвор,</p>
<p>Калі надыдзе яму дзень,</p>
<p>Ізноў пад лёзгат царскіх шпор</p>
<p>Свой распасцерці чорны цень.</p>
<p> </p>
<p>Ён, гэты скінуты сатрап,</p>
<p>Не знае, што ў свабодзе жыць;</p>
<p>Яму дай вісельню, дый каб</p>
<p>На ёй «языкі» ўсе ўшчаміць.</p>
<p> </p>
<p>Не па нутру, як смерць, яму,</p>
<p>Што беларускае дзіцё</p>
<p>Бяжыць у сцюжную зіму</p>
<p>У школку пазнаваць жыццё.</p>
<p> </p>
<p>Спужаўся, што хлапчук ў лапцёх,</p>
<p>Напаўадзеты вёскі сын,</p>
<p>У роднай мове ўчыцца змог?..</p>
<p>О, стыдна, рускі «гражданин»!</p>
<p> </p>
<p>Язык твой царскі ён табе</p>
<p>Не выража, спакойны будзь!</p>
<p>Цябе тваім жа у кляцьбе</p>
<p>Ён не забудзе памянуць.</p>
<p> </p>
<p>Былых не выклічаш вякоў</p>
<p>І ты, Масквы кароннай гразь,</p>
<p>Парваных не скуеш акоў,</p>
<p>З якой брахнёю ні вылазь!</p>
<p> </p>
<p>1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>