<div class="container">
<div class="book-utils">
<div id="qrcode"></div>
<a href="/Janka_Kupala/Maladaja_acuniala.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Маладая ачуняла -->
<h2><a href="http://knihi.com/Janka_Kupala/">Янка Купала</a></h2>
<h2>Маладая ачуняла</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ах, як сталася ўсё гэта?!</p>
<p>Як бы нейкая камета</p>
<p>Натварыла цудаў-чараў</p>
<p>І схавалася за хмару.</p>
<p> </p>
<p>Знядужэла маладая,</p>
<p>Нібы смерць яе з’ядае,</p>
<p>Ці то хоча, ці не хоча,</p>
<p>Зазірае ў самы вочы.</p>
<p> </p>
<p>Яе дружкі і нядружкі,</p>
<p>Як дасужлівыя служкі,</p>
<p>Баюць: верце ці не верце —</p>
<p>Маладая ўжо пры смерці;</p>
<p> </p>
<p>Што ў яе, мабыць, сухоты</p>
<p>Або іншыя слаботы</p>
<p>Не дадуць дажыці веку,</p>
<p>Колькі трэба чалавеку.</p>
<p> </p>
<p>Людзі далі ў гэтым веру —</p>
<p>Надта ж верныя не ў меру,—</p>
<p>Паглядзелі бліжай, далей</p>
<p>І галоўмі паківалі.</p>
<p> </p>
<p>— Што ж рабіць, калі нядужа?</p>
<p>Пахаваем яе, дружа...—</p>
<p>Так кум куму зважна кажа;</p>
<p>А ноч цёмная, як сажа!</p>
<p> </p>
<p>І ніхто нідзе не згледзеў,</p>
<p>Як тут рупныя суседзі</p>
<p>У ахвоту аж да поту</p>
<p>Узяліся за работу.</p>
<p> </p>
<p>Той з сякераю, як дужы,</p>
<p>На дамоўку дошкі стружа</p>
<p>І габлюе гэблем гладка...</p>
<p>Ці не рана, мой ты сватка?</p>
<p> </p>
<p>А другі з стальной рыдлёўкай</p>
<p>Зямлю рэжа на дамоўку,—</p>
<p>Дол капае, дол глыбокі,</p>
<p>Каб пясочак быў нялёгкі,—</p>
<p> </p>
<p>Каб, як ляжа, легла лепей</p>
<p>Маладая ў гэтым склепе,</p>
<p>Свету больш не турбавала,</p>
<p>Ціха-ціха ў доле спала.</p>
<p> </p>
<p>А суседкі без аглядкі,</p>
<p>Маладую ўклаўшы спаткі,</p>
<p>Пазабыўшы смехаў, гуляў,</p>
<p>Шыюць ёй на смерць кашулю.</p>
<p> </p>
<p>Шыюць, шыюць дый заплачуць,</p>
<p>Аж адна адной не бачаць,</p>
<p>Слёзы вытруць, потым сціха</p>
<p>Шэпчуць: «Ах, якое ліха!»</p>
<p> </p>
<p>А ў святліцы на палацях</p>
<p>Маладая ў белай шаце</p>
<p>Уздыхае, ломіць рукі</p>
<p>Ад вялікай, цяжкай мукі,</p>
<p> </p>
<p>Што яе адну дзіцятку,</p>
<p>Як сіротку, без даглядку</p>
<p>На няласку, на нядбалле</p>
<p>Ўсе пакінулі без жалю.</p>
<p> </p>
<p>— Хай кідаюць,— шэпчуць губы,</p>
<p>Хай жадаюць маёй згубы,</p>
<p>Але дзе ж той ненаглядны?</p>
<p>Ці і ён, як усе, здрадны?</p>
<p> </p>
<p>Няўжо ён яе ніколі</p>
<p>Ўжо не хоча бачыць болей?</p>
<p>А бажыўся з усёй сілы,</p>
<p>Што йшчэ вернецца да мілай,</p>
<p> </p>
<p>Прынясе здароўе, шчасце</p>
<p>І не дасць ён ёй прапасці,</p>
<p>Потым разам удваёчку</p>
<p>Скінуць з думак, з сэрца ночку.</p>
<p> </p>
<p>— Ах, вяртайся, мой саколе!</p>
<p>Паратуй мяне ў нядолі,</p>
<p>Ўсцеражы сваю каліну,</p>
<p>Каб не легла ў дамавіну!</p>
<p> </p>
<p>Так адзін сышоў дзень з свету</p>
<p>І другі мінуў за гэтым,</p>
<p>Маладая ўсё йшчэ жыва,</p>
<p>Аж суседзям неяк дзіва!</p>
<p> </p>
<p>Ўжо грабар — сусед замежны —</p>
<p>Дол ёй выкапаў належны,</p>
<p>І дамоўка ўжо гатова,</p>
<p>І кашуля... адным словам!</p>
<p> </p>
<p>А на трэці дзень навіна:</p>
<p>Той прыехаў да дзяўчыны,</p>
<p>Каго так чакала дбала...</p>
<p>.....................................................</p>
<p>Маладая ачуняла.</p>
<p> </p>
<p>1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>