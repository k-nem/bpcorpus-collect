<div class="container">
<div class="book-utils">
<div id="qrcode"></div>
<a href="/Janka_Kupala/Adpoviedz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1905-1907] -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Адповедзь -->
<h2><a href="http://knihi.com/Janka_Kupala/">Янка Купала</a></h2>
<h2>Адповедзь</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вы, паны, мяне з песняй к сабе прызываеце,—</p>
<p>Майго люду апець справядлівую справу;</p>
<p>Рай, ніколі няснёны, вы мне адкрываеце:</p>
<p>Знайду, кажаце, ў гэтым і долю, і славу...</p>
<p> </p>
<p>Шумна вецер пяе песню дзікую, жвавую</p>
<p>Над зямлёй, злітай потам людскім і крывёю;</p>
<p>Не ганюся, паночкі, ой не, я за славаю:</p>
<p>Чую — доля не ўзыйдзе мне светлай зарою.</p>
<p> </p>
<p>Чую я, чуе сэрца маё жаласлівае,</p>
<p>Душа ные, а болем здымаюцца грудзі:</p>
<p>Як радзіўся, ішло ўсё са мной нешчаслівае,—</p>
<p>Не пацешылі ў смутку і добрыя людзі.</p>
<p> </p>
<p>Мяне маці мая не пацешыла родная:</p>
<p>Над калыскай пяяла аб цяжкай нядолі;</p>
<p>Яе песням зіма ўтуравала нягодная,</p>
<p>Віхар гэтыя песні разносіў па полі.</p>
<p> </p>
<p>Як падрос, дужы стаў, пазнаў свет, не пацешыла</p>
<p>Мяне моладасць, поўная зводных надзеяў:</p>
<p>Холад, голад, бяду на маіх плячах вешала,</p>
<p>Ласк за гора сваё з ёй не бачыў нідзе я.</p>
<p> </p>
<p>Не было для мяне на куце месца вольнага,</p>
<p>На маю беднату паглядала з насмешкай,</p>
<p>У парозе было маё месца, бяздольнага,</p>
<p>За парогам калючкамі слалася сцежка.</p>
<p> </p>
<p>Не пясцілі мяне ручкі дзевачак белыя,</p>
<p>Не шаптала мне слоўцаў сардэчных каханне;</p>
<p>Як пустэльнік, забыты людзьмі, я дні цэлыя</p>
<p>Жыву так і маркочуся з рання да рання.</p>
<p> </p>
<p>Як цыган той, па свеце век цэлы бадзяюся</p>
<p>Без прытоння, без родненькай, цёпленькай хаткі;</p>
<p>Над чужой працай з сіл маладых выбіваюся,</p>
<p>Светлай веры у будучнасць нікнуць астаткі.</p>
<p> </p>
<p>Так, паночкі, у будучу славу не верыцца,</p>
<p>І пустых абяцанак мне слухаць няміла;</p>
<p>А што ў сэрцы маім і душы цяпер дзеецца,</p>
<p>Буду пець, громка пець, пакуль возьме магіла.</p>
<p> </p>
<p>Буду пець не за славу, праз вас абяцаную;</p>
<p>Буду пець, бо люблю свайго краю паляны.</p>
<p>Буду пець, бо люблю сваю песню загнаную;</p>
<p>Буду пець, бо мне дар гэты доляй пасланы.</p>
<p> </p>
<p>[1905-1907]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>