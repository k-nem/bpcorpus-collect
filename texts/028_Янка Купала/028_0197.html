<div class="container">
<div class="book-utils">
<div id="qrcode"></div>
<a href="/Janka_Kupala/Hrabieznik.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1941 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Грабежнік -->
<h2><a href="http://knihi.com/Janka_Kupala/">Янка Купала</a></h2>
<h2>Грабежнік</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Брыдзе, паўзе сліўнём раз’юшаны грабежнік,</p>
<p>Сцякае кроў па каршуновых яго лапах,</p>
<p>Людское цела рве, як вырадак-драпежнік,</p>
<p>Яму шчакоча ноздры-храпы трупны запах.</p>
<p>Пад чорны горкі дым агнішчаў, пажарышчаў,</p>
<p>Пад енкі-стогн канаючых ахвяр нявінных,</p>
<p>Спраўляе дзіка страшны свой банкет-ігрышча</p>
<p>Ён, п’яны ад крыві дзіцячай, мацярынай.</p>
<p>Пасцель сабе і трон свой жудасны хаўтурны</p>
<p>З касцей і чарапоў пастроіў чалавечых,</p>
<p>Хаўтурныя да сну яму іграюць сурмы,</p>
<p>На раніцу склікаюць людарэзаў веча.</p>
<p>Купаецца ў слязах удовіных, сірочых,</p>
<p>Апошнія здзірае з плеч старых кашулі</p>
<p>Распасвены, вясёлы рыцар цёмнай ночы,</p>
<p>Прысяжны вешацель, цар скоцкага разгулля.</p>
<p>Аграбіўшы, пусціў з жабрацкай торбай Польшчу,</p>
<p>Чэхаславакію, як ястраб, раскляваў на часці,</p>
<p>На Францыю грабеж свой зверскі растапоршчыў</p>
<p>І сонечную Грэцыю у цемру запрапасціў.</p>
<p>Нарвежскія крывёй нарвежскай зліў фіёрды,</p>
<p>Як ліпу, Бельгію й Галандыю абчысціў,</p>
<p>Ў ярмо запрог харватаў мірных, сербаў гордых,—</p>
<p>Ўсё для сваёй разбойніцкай грабежніцкай карысці.</p>
<p>Брыдзе, паўзе ў крыві людское па калена</p>
<p>Народамі пракляты, гнусны зарубежнік;</p>
<p>Не шакал ён, не гадзіна і не гіена,—</p>
<p>Ён — Гітлер, фюрэр прускі, трупаед, грабежнік.</p>
<p> </p>
<p>1941</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>