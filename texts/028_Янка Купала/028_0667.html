<div class="container">
<div class="book-utils">
<div id="qrcode"></div>
<a href="/Janka_Kupala/Svat.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1908] -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сват -->
<!-- HEADER_FIELD Title2: (З апавядання старога дзецюка) -->
<h2><a href="http://knihi.com/Janka_Kupala/">Янка Купала</a></h2>
<h2>Сват</h2>
<h2 class="title2">(З апавядання старога дзецюка)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>Не зведаўшы броду,</p>
<p>Не сунься ў воду.</p>
<p> </p>
<p>(Прыказка)</p>
</div>
<div class="CLEAR"></div>
<p> </p>
<p>— Гэй, лінь там у чарку! Вы ж ціха быць, хлопцы!</p>
<p>Ты, Ганька, агню мне нашчупай у копцы.</p>
<p>Як лыкну, як пыкну, дый збаю ў прыпеўцы,</p>
<p>Як быў я малодшым, як сватаўся к дзеўцы.—</p>
<p>Вось гутаркай гэткай азваўся Міхалка,</p>
<p>Вядомы ўсім чыста манюка, брахалка.</p>
<p> </p>
<p>— Зімой было гэта,— гаворыць ён далей,—</p>
<p>Дзянькі мясаеду прыйшлі, загулялі,</p>
<p>І ўсё загуляла: дзень будні — нядзеляй,—</p>
<p>Няма таго дня — вечарынкі, вяселлі.</p>
<p>Папіў той гарэлку, той едзе у сваты;</p>
<p>Без госця, без чаркі не знойдзеш той хаты.</p>
<p> </p>
<p>Глядзеў я, глядзеў я,— дый вытрымаць трудна,—</p>
<p>А быў я натуры не вельмі маруднай.</p>
<p>Сюд-тут — і гатова: ўжо еду са сватам,—</p>
<p>Памёр (пакой вечны!) — ўсе звалі Кандратам,—</p>
<p>Знаў добра, як што, да чаго ў такім разе,</p>
<p>Па слова ніколі ў кішэню не лазіў.</p>
<p> </p>
<p>З сабой у дарогу гарэлкі набралі,—</p>
<p>Шынок быў пад Гайнай, шынкар зваўся Гдаляй,—</p>
<p>Конь добры быў сватні, званок прычапілі,</p>
<p>З бутэлькі пацягнем — што значаць там мілі!..</p>
<p>Эх, чаркі вы, чаркі, хто з вамі задрэме? —</p>
<p>Бяда — не бяда, акіян па калені!</p>
<p> </p>
<p>— Гэй, крыкну, кіруй, сват! — Конь прэ ва ўсе ногі,</p>
<p>—Хоць дзеўкі не знаў я, а сват к ёй дарогі.—</p>
<p>Кіруй, сват! — Мінаем даліны і горы;</p>
<p>Ноч ясна, марозна — і месяц, і зоры.</p>
<p>Званок заліваецца, свішча палоззе,</p>
<p>Снег скача, конь пырхне,— тры пляшкі у возе!..</p>
<p> </p>
<p>Ляцім... Вось прыехалі, вылезлі з санак;</p>
<p>Сабака брахнуў, і хтось выйшаў на ганак.</p>
<p>— А хто там? — так чуем.— Свае, кажам, людзі.</p>
<p>— Дык проша ж у хату! — Сват нешта марудзе.</p>
<p>—Ідзём. Вось і ў хаце. Лучына пылае.</p>
<p>Я толькі гляджу, дзе мая маладая.</p>
<p> </p>
<p>З парога сказалі, як след: «...пахвалёны!»</p>
<p>— Навекі! — сказаў гаспадар на паклоны</p>
<p>І просіць садзіцца. Мы селі на лаве.</p>
<p>Ці гладка рэч, думаю, пойдзе аб справе?</p>
<p>Не быўшы ў такіх пераплясах ніколі,</p>
<p>Сам неяк не свой ды баюсь мімаволі.</p>
<p> </p>
<p>Дасталі тытун, затуманілі люлькі,—</p>
<p>Капшук мой быў слаўны,— дастаў ад бабулькі,—</p>
<p>І, як бы нідзе ні аб чым і не дбаем,</p>
<p>З пустога ў парожняе пераліваем:</p>
<p>Адны хтось маўчаць з нас, а слухаюць тыя,</p>
<p>Ці тыя замоўкнуць, каб чулі другія.</p>
<p> </p>
<p>Прайшло з паўгадзіны. Тут сват азірнуўся,</p>
<p>Выходзіць у сенцы, з бутэлькай вярнуўся</p>
<p>І гутарку аб інтарэсе заводзіць.</p>
<p>— Пачну, кажа, проста: круціць нам не ўходзіць.</p>
<p>Прыехалі к вам мы тавар аглядаці;</p>
<p>Барыш на стале во, і мы ў вашай хаце!</p>
<p> </p>
<p>(Вось гэтак, прымерам, па добрай ахвоце</p>
<p>Сваты пачынаюцца ў нашай прастоце.)</p>
<p> </p>
<p>Тут наш гаспадар, як ні ў чым не бывала,</p>
<p>Вядзе ў сенцы нас, дзе кабыла стаяла.</p>
<p>— Эх, лоўкая шэльма, і ўсё есць ахвотне!</p>
<p>Няма ў бягу лепшай. Аддам за паўсотні.</p>
<p>Гіршонак гаенскі прыходзіў сягоння,</p>
<p>Без торгу клаў сорак і пяць на далоні.—</p>
<p> </p>
<p>Як гэта пачуў я, ўсяго аж затрэсла!</p>
<p>Куды тут нячыстая свата занесла?</p>
<p>А ён (пакой вечны!), не сцяміўшы рэчы:</p>
<p>— Мы ў сваты прыехалі к вам, чалавеча!</p>
<p>Хлапец і не бедны, і добрай натуры,</p>
<p>Завецца Міхалка, жыве каля Жмураў...—</p>
<p> </p>
<p>Я лыпнуў вачыма. Тут зноў неспадзеўкі:</p>
<p>— Даруйце, васпанства: няма ў мяне дзеўкі!</p>
<p>Ўсіх баб — мая баба дый гэтая кляча,</p>
<p>Ніхто ў мяне больш іх не чуў і не бачыў!</p>
<p>Каб лепей хто ляпнуў анучай па мордзе,</p>
<p>Як гэта пачуці у гэткай прыгодзе!..</p>
<p> </p>
<p>Як выйшаў я з хаты, як селі мы ў сані,</p>
<p>Як ехаў я з сватам,— хваліў як ці ганіў,—</p>
<p>Вы смейцеся самі ці лайце ад ведзем;</p>
<p>Мы з сватам тым часам к другой дзеўцы едзем.</p>
<p>Бо трэба вам ведаць, што сват мой, Кандратка,</p>
<p>Ні ў чым не адступіць, хоць шло б не ўсё гладка.</p>
<p> </p>
<p>Прыехалі. Зноў гэтаксама сустрэлі.</p>
<p>Сват мой падбадрыўся, мяне больш асмеліў.</p>
<p>Дый мне лягчэй стала: тут бачу дзяўчыну,</p>
<p>Хоць дзеўка, сказаць,— адпусці, Божа, віны!..</p>
<p>Сват гэтага толькі не цяміць нічога:</p>
<p>Яму ўсюды проста, як з моста дарога.</p>
<p> </p>
<p>Гарэлка ізноў на стале загасціла,</p>
<p>Пайшло дзела ладам; бяседа — аж міла.</p>
<p>Дзяўчыну ўжо маем,— што болей нам трэба?</p>
<p>Дый буталь гарэлкі — к ёй хлеб і да хлеба.</p>
<p>Ўсё гэта не кепска — па першай няўдачы,</p>
<p>Аж з радасці сват мой чуць-чуць не заплача!..</p>
<p> </p>
<p>А я паглядаю к дзяўчыне з-за пляшкі,—</p>
<p>Па целе так проста і скачуць мурашкі!</p>
<p>Кляну ў духу жонак, сватоў ўсіх і дзевак...</p>
<p>Тут быў для мяне не канец неспадзевак!</p>
<p>Не даў, знаць, Бог шчасця мне ночкаю гэтай,</p>
<p>Ці мо пад такою радзіўся планетай...</p>
<p> </p>
<p>Папіўшы гарэлку, дамоў маем ехаць;</p>
<p>Сват асалавеў мой, зрабіўся — як вехаць.</p>
<p>Ідзём... Бач, за печай сядзіць дзяцей двое:</p>
<p>Адно — хлапчанё, а дзяўчынка — другое.</p>
<p>— Чые,— спытаў,— гэта? — Аж дзеўка з куточка:</p>
<p>— Мае, мой ты мілы, сыночак і дочка...</p>
<p> </p>
<p>Што ж болей? Эх, болей... падлі там сівухі! —</p>
<p>Ну і наварыў жа мне сват саладухі!</p>
<p>Прайшло з таго часу год дваццаць без мала,</p>
<p>На свет многа што прыбывала, ўбывала;</p>
<p>Жаніліся людзі, спраўлялі хрысціны,</p>
<p>Мне толькі на жонку не стала дзяўчыны...</p>
<p> </p>
<p>Больш сватацца к дзеўкам мінула дурнота,</p>
<p>Прапала адвага, адпала ахвота...</p>
<p>Так байку закончыў сваю нам Міхалка —</p>
<p>Вядомы ўсім чыста манюка, брахалка.</p>
<p>Я слухаў, спісаў тут і вам ахвярую,—</p>
<p>Ану ж прыйдзе к смаку, тады дам другую.</p>
<p> </p>
<p>[1908]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>