<div class="container">
<div class="book-utils">
<div id="qrcode"></div>
<a href="/Janka_Kupala/Lon.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1935 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Лён -->
<h2><a href="http://knihi.com/Janka_Kupala/">Янка Купала</a></h2>
<h2>Лён</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Як на поле, на зямлю</p>
<p>Прыйшла раніца вясны,</p>
<p>Я пасеяла ў раллю</p>
<p>Жмені зёран ільняных.</p>
<p> </p>
<p>Неба сеяла цяпло,</p>
<p>Цёплы дожджык церушыў,</p>
<p>Ў думках радасна было,</p>
<p>Беглі песні ад душы.</p>
<p> </p>
<p>Ой, лянок, лянок мой чысты,</p>
<p>Валакністы, залацісты!</p>
<p> </p>
<p>Як расці стаў, як падрос,</p>
<p>Як лісткі ўзняў дагары,—</p>
<p>Лён палола з ранніх рос</p>
<p>Да вячэрняе зары.</p>
<p> </p>
<p>Сэрца ныла, бы з нуды,</p>
<p>Бы сама была не ўся,—</p>
<p>Спадабала я тады</p>
<p>Брыгадзіра Міхася.</p>
<p> </p>
<p>Ой, лянок, лянок мой чысты,</p>
<p>Валакністы, залацісты!</p>
<p> </p>
<p>Як адцвіў ды як надзеў</p>
<p>Лён галоўкі на сябе,</p>
<p>Быў не горш, як у людзей,</p>
<p>Мела шчасце я ў сяўбе.</p>
<p> </p>
<p>Рваць ішла яго ў снапы,</p>
<p>Пела песні аб вясне,</p>
<p>Брыгадзір лічыў капы,</p>
<p>Час ад часу моргаў мне.</p>
<p> </p>
<p>Ой, лянок, лянок мой чысты,</p>
<p>Валакністы, залацісты!</p>
<p> </p>
<p>Як ішла лён абіваць,</p>
<p>Пад нагамі цёрся жвір;</p>
<p>Нібы семя арфаваць,—</p>
<p>За мной следам брыгадзір.</p>
<p> </p>
<p>А мой пранік лясь ды лясь</p>
<p>Па гліняным па таку,</p>
<p>Падышоў бліжэй Міхась,</p>
<p>Мне паклаў на стан руку.</p>
<p> </p>
<p> </p>
<p>Ой, лянок, лянок мой чысты,</p>
<p>Валакністы, залацісты!</p>
<p> </p>
<p>А як слала я лянок</p>
<p>На зялёным на лугу,</p>
<p>Дзе папаўся Міхасёк,</p>
<p>Цалавала на бягу.</p>
<p> </p>
<p>Сэрцу лёганька было,</p>
<p>Цэлы свет — вясёлы рай,</p>
<p>Хоць і восень, а святло</p>
<p>Так і льецца цераз край.</p>
<p> </p>
<p>Ой, лянок, лянок мой чысты,</p>
<p>Валакністы, залацісты!</p>
<p> </p>
<p>Змяла ў мяльніцы я лён,</p>
<p>Адтрапала лён траплом,—</p>
<p>Засвяціў, як цудны сон,</p>
<p>Лён шаўковым валакном.</p>
<p> </p>
<p>Промень ясны загуляў</p>
<p>Па страсе і па сцяне...</p>
<p>Хату новую стаўляў</p>
<p>Брыгадзір мой для мяне.</p>
<p> </p>
<p>Ой, лянок, лянок мой чысты,</p>
<p>Валакністы, залацісты!</p>
<p>1935</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>