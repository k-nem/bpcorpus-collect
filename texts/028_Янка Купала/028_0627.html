<div class="container">
<div class="book-utils">
<div id="qrcode"></div>
<a href="/Janka_Kupala/Praz_vajnu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1906 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Праз вайну -->
<h2><a href="http://knihi.com/Janka_Kupala/">Янка Купала</a></h2>
<h2>Праз вайну</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Зіма. На дварэ мяцеліца вее,</p>
<p>Халодныя песні заводзіць віхор,</p>
<p>Зоркі не свецяць і сонца не грэе,</p>
<p>Аж вылезці страшна і глянуць на двор.</p>
<p> </p>
<p>А снег усё сыпе болей і болей,</p>
<p>Страляе ў сцены сцюдзёны мароз,</p>
<p>І вецер шалёны вые у полі,</p>
<p>Ўсе гурбамі снегу ён хаткі занёс.</p>
<p> </p>
<p>Пад борам зялёным вёска стаяла,</p>
<p>А бедная надта, ах, надта была,</p>
<p>Мяцеліца стрэхі яе пазрывала</p>
<p>І дзіка па сценах дзюравых гула.</p>
<p> </p>
<p>У хатцы старой у гэту завею</p>
<p>Лучыначка свеціць святлей то цямней,</p>
<p>Там дзеткі малыя з маткай сваею</p>
<p>Льюць горкія слёзы з бядачых вачэй.</p>
<p> </p>
<p>Памерзлі з марозу дзеткі у хатцы,</p>
<p>А шэсцера, бедных, там іх было,</p>
<p>Трасуцца і лезуць на грудзі к матцы,</p>
<p>Як птушкі да маткі сваёй пад крыло.</p>
<p> </p>
<p>Ой, гэтых сіротак цяжкая доля,</p>
<p>Хоць маці і ёсць, але бацькі няма,</p>
<p>А тут яшчэ гэты холад-няволя,</p>
<p>Праклятая сцюжа, мароз і зіма.</p>
<p> </p>
<p>Іх бацьку з японцам біцца забралі,</p>
<p>Бо ён запасны у цара быў салдат,</p>
<p>Вінтоўку і шаблю там яму далі</p>
<p>І стары салдацкі пацёрты халат.</p>
<p> </p>
<p>Пакінуў ён дзетак бедных без хлеба</p>
<p>І хворую жонку без хлеба сваю,</p>
<p>А тут і падаткі яшчэ аддаць трэба,</p>
<p>Падаткі і чынш у казну за зямлю.</p>
<p> </p>
<p>Кароўка раве не еўшы у сенцах,</p>
<p>Авечка у хаце з ягняткам бляе,</p>
<p>Нятоплена печка, дроў ні паленца,</p>
<p>А ў коміне жудасна вецер пяе.</p>
<p> </p>
<p>Ой, бедныя дзеткі, як па пажары,</p>
<p>Хто ж вас тут накорміць, дроў насячэ?</p>
<p>Хто печку падпаліць, хто есці навара?</p>
<p>Хто хлеба вам булку, праснак хто спячэ?</p>
<p> </p>
<p>Нямашака бацькі, хворая матка,</p>
<p>Няма каму бедным тут вам памагаць,</p>
<p>Ад ветру трасецца старая хатка,</p>
<p>Ратунку для вас ніадкуль не відаць.</p>
<p> </p>
<p>А там на дварэ мяцеліца вее,</p>
<p>Халодныя песні заводзіць віхор,</p>
<p>Зоркі не свецяць і сонца не грэе,</p>
<p>Аж вылезці страшна і глянуць на двор.</p>
<p> </p>
<p>1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>