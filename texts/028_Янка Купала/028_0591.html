<div class="container">
<div class="book-utils">
<div id="qrcode"></div>
<a href="/Janka_Kupala/Pierad_visielniaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1908 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Перад вісельняй -->
<h2><a href="http://knihi.com/Janka_Kupala/">Янка Купала</a></h2>
<h2>Перад вісельняй</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Прыблуды з-пад Нявы крывавай,</p>
<p>Калі ж апомніцесь, калі?</p>
<p>За што стапталі маю славу,</p>
<p>За што на вісельню ўзвялі?</p>
<p> </p>
<p>Я ў вёсцы жыў,— вы там душылі,</p>
<p>Я быў там нем, я быў там слеп;</p>
<p>Жыццё ўвялі, як у магіле,—</p>
<p>Дзе ў вёсцы свет, дзе ў вёсцы хлеб?</p>
<p> </p>
<p>І я пайшоў, пайшоў за хлебам...</p>
<p>Бяда, бразг путаў — дзе ні кінь;</p>
<p>Не раз начлег пад голым небам</p>
<p>Я меў ў пустыні сам адзін.</p>
<p> </p>
<p>Так брыў... Дзе ж звалі небараку,</p>
<p>Апошняй сілы дабываў;</p>
<p>І вашых я страчаў служакаў,</p>
<p>Дзе толькі быў, дзе гараваў.</p>
<p> </p>
<p>Жыву... Усё горай — чым жыў далей,</p>
<p>Пракляў прыгон паганы свой...</p>
<p>Штохвіля крыкі даляталі —</p>
<p>За волю клікалі на бой.</p>
<p> </p>
<p>То падымаўся люд скаваны,</p>
<p>Дзе быў кат-цар і капітал,</p>
<p>Няволі рваліся кайданы,</p>
<p>За трупам клаўся трупаў вал.</p>
<p> </p>
<p>Раз мне ўсе ходы зачынілі,</p>
<p>Усе ходы к зноснаму жыццю,—</p>
<p>Я напралом прайшоў ў бяссіллі</p>
<p>За праўду пастаяць сваю.</p>
<p> </p>
<p>А вы, ўпыры, вы, крывапіўцы,</p>
<p>Мяне, сарваўшы з родных ніў,</p>
<p>Судзіць пасмелі, як убіўцу,</p>
<p>Хоць я ваякам толькі быў?!</p>
<p> </p>
<p>Каб мітры, скіпетры, тыяры —</p>
<p>Што ўжо крывёй зліваў і дзед —</p>
<p>Удзержыць,— вы ўзвялі на нары</p>
<p>Унука, што йшоў за прасвет.</p>
<p> </p>
<p>Ну, што ж,— пацешцесь, душагубы.</p>
<p>Я ўжо не выйду з вашых рук,—</p>
<p>Вы давялі мяне да згубы,</p>
<p>Вы і збаўляеце ад мук.</p>
<p> </p>
<p>Але не стану біць паклонаў,</p>
<p>За сваю гібель не змаўчу;</p>
<p>Знаць не хачу вашых законаў,</p>
<p>Знаць вашых суддзяў не хачу!</p>
<p> </p>
<p>Вы ў ланцугі ўсё закавалі:</p>
<p>І суд, і праўду, і закон!</p>
<p>Расправу правам вы назвалі,</p>
<p>А ласкай — пахавальны звон.</p>
<p> </p>
<p>Вы задушылі дух народны,</p>
<p>Да слёз мільёны давялі,</p>
<p>Збылі з жыцця вам непрыгодных,</p>
<p>Зглушылі кліч — «волі, зямлі».</p>
<p> </p>
<p>Вы братняй кроўю ап’янелі,</p>
<p>Усіх звяроў сталі падлей,—</p>
<p>Вы разнікоў прайшлі на дзеле —</p>
<p>У разніцы гоніце людзей.</p>
<p> </p>
<p>Завёўшы тысячы народу</p>
<p>Ў палёх маньчжурскіх палажыць,—</p>
<p>Вы на ваякаў за свабоду</p>
<p>Мячы патрапілі тачыць.</p>
<p> </p>
<p>Пусціўшы з торбамі на мукі</p>
<p>Сірот, і матак, і ўдавіц,</p>
<p>Вы загасілі свет навукі,—</p>
<p>Давай вам катаргаў, цямніц!</p>
<p> </p>
<p>Айчыну ўбраўшы ў пажарышчы,</p>
<p>Сынам прыпомніўшы ясыр,—</p>
<p>Спраўляйце з груганамі йгрышчы</p>
<p>На косцях братніх на ўвесь мір!</p>
<p> </p>
<p>Яшчэ прыбавіце скананне —</p>
<p>Прадсмертны вашых рук абраз,—</p>
<p>Нядоўга ж ваша панаванне —</p>
<p>Загуба прыйдзе і на вас!</p>
<p> </p>
<p>Загубу крыўдаю, слязамі</p>
<p>Ў магільны выкапалі ніз;</p>
<p>Людской расплаты ўжо над вамі</p>
<p>Тапор адточаны завіс.</p>
<p> </p>
<p>...Дзе ж кат?.. Гэй, шэльма, вешай лоўка!..</p>
<p>Не меў я волі, ні вугла...</p>
<p>Намыль з канца ў канец вяроўку,</p>
<p>Каб лепей шыю абняла!</p>
<p> </p>
<p>Ў паветры ногі затрасуцца,</p>
<p>Байца не стане аднаго,</p>
<p>Дый хоць званы й не адгукнуцца,</p>
<p>Не пахаваеце ўсяго!</p>
<p> </p>
<p>Не ўмруць ніколі грозны клікі</p>
<p>На сонца захад і на ўсход:</p>
<p>Тут спіць ваяк, ваяк вялікі</p>
<p>За волю, долю і народ!</p>
<p> </p>
<p>1908</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>