<div class="container">
<div class="book-utils">
<div id="qrcode"></div>
<a href="/Janka_Kupala/Kudy_ty_rviessia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1907 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Куды ты рвешся!.. -->
<h2><a href="http://knihi.com/Janka_Kupala/">Янка Купала</a></h2>
<h2>Куды ты рвешся!..</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Куды ты рвешся ў знемажэнні,</p>
<p>Дзіцё нядолі, цемнаты!</p>
<p>Цярпі, няшчаснае стварэнне,—</p>
<p>Цярпець бо толькі ўмееш ты!</p>
<p> </p>
<p>Забудзься бацькаўскіх наказаў,</p>
<p>Што шчасце будзеш колісь мець,</p>
<p>Як ты радзіўся, ты адразу</p>
<p>Асуджан доляй век марнець.</p>
<p> </p>
<p>Цягай ты зрэбную кашулю,</p>
<p>Цягай ты лапаці з лазы;</p>
<p>Зімы не слухай грозных гуляў,</p>
<p>Ад летняй спекі не бяжы!</p>
<p> </p>
<p>Працуй ярэмнаю скацінай</p>
<p>На сытых ворагаў тваіх;</p>
<p>Хай сохнуць грудзі, чахне спіна,</p>
<p>Забудзься думак удалых!</p>
<p> </p>
<p>Ідзі схварэлы на работу,</p>
<p>Гаруй, бядуй, як год вялік;</p>
<p>Маўчы, хоць слепнуць вочы з поту,—</p>
<p>Замрэ твой, як у пушчы, крык.</p>
<p> </p>
<p>Гавораць — ноч, хоць дзень на свеце,</p>
<p>І ты з усімі так крычы:</p>
<p>Крычаць: галей! Ідзі галеці,</p>
<p>Крычаць: маўчы! І ты маўчы.</p>
<p> </p>
<p>Ідзі, куды нядоля гоне,</p>
<p>Рабі, што скажа ўсё яна;</p>
<p>Будзь рад, калі пад’еў сягоння;</p>
<p>Мучэння чарку пі да дна.</p>
<p> </p>
<p>Павер папам, што там па смерці,</p>
<p>За мукі рай мецьмеш свае,</p>
<p>Бо пекла лепшага і чэрці,</p>
<p>Як тут, не вынайдуць нідзе!</p>
<p> </p>
<p>1907</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>