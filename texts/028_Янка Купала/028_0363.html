<div class="container">
<div class="book-utils">
<div id="qrcode"></div>
<a href="/Janka_Kupala/Znou_budziem_scascie_miec_i_volu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1942 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Зноў будзем шчасце мець і волю -->
<h2><a href="http://knihi.com/Janka_Kupala/">Янка Купала</a></h2>
<h2>Зноў будзем шчасце мець і волю</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Лютуе Гітлер ашалелы,</p>
<p>Яму ў Германіі зацесна,</p>
<p>Яму пад ногі дай свет цэлы,</p>
<p>Хай гіне ў муках свет балесных.</p>
<p> </p>
<p>Ускормлен мясам чалавечым,</p>
<p>Крывёй народнаю скупаны,</p>
<p>Народам волю абязвечыў,</p>
<p>Лютуе кат пад звон кайданаў.</p>
<p> </p>
<p>На Беларусь, маю радзіму,</p>
<p>Як шакал, рынуўся галодны,</p>
<p>На Беларусь, што леты, зімы</p>
<p>Жыла шчасліваю, свабоднай.</p>
<p> </p>
<p>І рэжа, вешае нявінных</p>
<p>Бацькоў, дзяцей і старцаў кволых.</p>
<p>Крывавым полымем, скаціна,</p>
<p>Папеліць гарады і сёлы.</p>
<p> </p>
<p>Мой край расквечаных прастораў</p>
<p>Сваім салдацкім топча ботам...</p>
<p>Ой, і адпомсціць за ўсё гора</p>
<p>Народ, за кроў, за сон пад плотам!</p>
<p> </p>
<p>Ужо нядоўга панаванне</p>
<p>Яго разбойніцкае дзічы,—</p>
<p>Усенароднае паўстанне</p>
<p>Яму апошнія дні ліча.</p>
<p> </p>
<p>Паўстаў народны гнеў і помста,</p>
<p>Паўсталі грозна партызаны,</p>
<p>Б’юць фашыстоўскі зброд прахвостаў,</p>
<p>Б’юць, дабіваюць гнід паганых.</p>
<p> </p>
<p>Чырвонай Арміі ў падмогу</p>
<p>Ідзе народ з байцамі разам</p>
<p>Да шчасця церабіць дарогу,</p>
<p>Знішчаць нямецкую заразу.</p>
<p> </p>
<p>Так дзень збліжаецца расплаты</p>
<p>За ўсё, што выцерпелі гэтак,</p>
<p>За нашы спаленыя хаты,</p>
<p>За нашых выразаных дзетак.</p>
<p> </p>
<p>Ачысцім нашы лес і поле</p>
<p>Ад Гітлера, ад яго бандаў,</p>
<p>Зноў будзем шчасце мець і волю</p>
<p>Ў сваіх адноўленых прысадах.</p>
<p> </p>
<p>Загоім раны, адбудуем</p>
<p>Свае сялібы зруйнаваны,</p>
<p>Сваю краіну маладую</p>
<p>Святлом асвецім нечуваным.</p>
<p> </p>
<p>Зірнуць зноў нашы ўвысь палацы,</p>
<p>Святочна прыбяруцца людзі,</p>
<p>Як красаваўся, красавацца</p>
<p>Чырвоны сцяг над намі будзе.</p>
<p> </p>
<p>1942</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>