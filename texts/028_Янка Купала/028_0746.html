<div class="container">
<div class="book-utils">
<div id="qrcode"></div>
<a href="/Janka_Kupala/U_cuzoj_staranie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1912 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: У чужой старане -->
<h2><a href="http://knihi.com/Janka_Kupala/">Янка Купала</a></h2>
<h2>У чужой старане</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Тут далёка, ў чужой старане,</p>
<p>Ўсякі раз, як збліжаецца ноч,</p>
<p>Сэрца боллю сціскаецца мне</p>
<p>І спакой недзе коціцца проч.</p>
<p> </p>
<p>Думы цяжкія роем снуюць,</p>
<p>Капашацца чмяльмі ў галаве,</p>
<p>Сноў спазнаць залатых не даюць,</p>
<p>Кожна мучыць, к загубе заве.</p>
<p> </p>
<p>Ўсё, што чахне, не меў долі ў чым,</p>
<p>Чорнай п’яўкай слізгоча ў душы...</p>
<p>Аб жыцці беспраглядным сваім</p>
<p>Разважаю я ў гэтай цішы.</p>
<p> </p>
<p>Ах, салодкі ўспамін не адзін</p>
<p>Шалясціць, як вяроўкаю кат...</p>
<p>Столькі іх, гэтых мілых часін!</p>
<p>А забыці іх сілы няхват.</p>
<p> </p>
<p>Гэй, ты, гэй, прамінуўшы мой час!</p>
<p>Гэй, ты, гэй, мой цяперашні дзень!</p>
<p>Што я меў, што я маю ад вас?</p>
<p>Дзе прасвету хоць цень — бледны цень?</p>
<p> </p>
<p>Роднай песні вясёлы напеў</p>
<p>Не ўзлунаў над калыскай маей;</p>
<p>Супраціўны скрозь мучыць павеў,</p>
<p>Як за хлебам пайшоў да людзей.</p>
<p> </p>
<p>Гоняць, гналі, дзе гнаці маглі,</p>
<p>Як шалёных ганяюць сабак;</p>
<p>На сваёй, ах, на роднай зямлі</p>
<p>Сустракаўся я з сонейкам так.</p>
<p> </p>
<p>На зямлі, што дзед, прадзед слязьмі</p>
<p>І гарачай крывёй паліваў,</p>
<p>Ўнук — ужо між чужымі людзьмі —</p>
<p>Тэй зямлі трох аршын не дастаў.</p>
<p> </p>
<p>Што ж? — разгулівай, сыты чужак,</p>
<p>Між забраных крыжоў, курганоў,</p>
<p>Брат скаваны не згіне і так:</p>
<p>Ён другіх пашукае братоў.</p>
<p> </p>
<p>Гэй, ты, краю халодны, чужы,</p>
<p>Прытулі бесхацінца к сабе:</p>
<p>Ён цябе, як і роднай мяжы,</p>
<p>Не забудзе ў прадсмертнай кляцьбе.</p>
<p> </p>
<p>Ты, дзяўчына чужая, закрый</p>
<p>Па скананні мне зрэнкі мае,</p>
<p>Ты, чужы друг, мне яміну рый,</p>
<p>Віхр чужы хай памінкі спяе.</p>
<p> </p>
<p>Крыж пастаўце, як ставіце ўсім,</p>
<p>Мае путы павесце на ім;</p>
<p>Мае слёзы з магілы расой</p>
<p>Выйдуць путы з’яднаці іржой.</p>
<p> </p>
<p>1912</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>