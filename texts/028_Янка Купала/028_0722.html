<div class="container">
<div class="book-utils">
<div id="qrcode"></div>
<a href="/Janka_Kupala/Tajej_dauhazdanaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1915 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Таей даўгажданай -->
<h2><a href="http://knihi.com/Janka_Kupala/">Янка Купала</a></h2>
<h2>Таей даўгажданай</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Чакаў яе, чакаў з трывогай,</p>
<p>Лічыў хвіліны неспакойна,</p>
<p>Чакаў... І не прыйшла нябога.</p>
<p>Не захацела быць так гойнай.</p>
<p> </p>
<p>Што ж, не прыйшлося маім думам</p>
<p>Быць явай радаснай, жаданай;</p>
<p>Сам застануся з сваім сумам</p>
<p>Лячыць нязлечаныя раны.</p>
<p> </p>
<p>Пачну адвечную бяседу:</p>
<p>Паклічу верных сваіх другаў —</p>
<p>Яны, як добраму суседу,</p>
<p>Акажуць шчыру мне паслугу.</p>
<p> </p>
<p>Мой першы друг — бязмежна гора,</p>
<p>Не скупіць мне сваёй апекі,—</p>
<p>Душа яго, як тое мора,</p>
<p>Што ўсе ў сябе ўбірае рэкі.</p>
<p> </p>
<p>Мая сама вярнейша дружка,</p>
<p>Мяне не здрадзіўша ніколі,</p>
<p>Нядоля — беспадобна служка,</p>
<p>Мая пацеха дома, ў полі.</p>
<p> </p>
<p>Яшчэ, яшчэ нямала маю</p>
<p>Такіх дружкоў, бы ўвесну цвету,</p>
<p>Іх тутка я не вылічаю,—</p>
<p>Нашто дарма хваліцца свету!</p>
<p> </p>
<p>Вось як яны усе сыйдуцца</p>
<p>Ў маю святліцу — маё сэрца,—</p>
<p>Імглою вочы прыбяруцца,</p>
<p>Душа на жальбу абапрэцца.</p>
<p> </p>
<p>І блісне першая слязіна,</p>
<p>За ёй апошняя заблісне,—</p>
<p>Абедзве па табе, дзяўчына,</p>
<p>Што я чакаў так бескарысне!..</p>
<p> </p>
<p>1915</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>