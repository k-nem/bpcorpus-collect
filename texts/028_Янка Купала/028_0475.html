<div class="container">
<div class="book-utils">
<div id="qrcode"></div>
<a href="/Janka_Kupala/Na_pahraniccy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На паграніччы -->
<h2><a href="http://knihi.com/Janka_Kupala/">Янка Купала</a></h2>
<h2>На паграніччы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На паграніччы ценем-зданню</p>
<p>Снуецца з кута ў кут трывога,—</p>
<p>То ў хату здрадліва загляне,</p>
<p>То мітусіцца ля парога.</p>
<p> </p>
<p>У кожны год, як на асінах</p>
<p>Кара ад сонца адсычэе,</p>
<p>З сваім з’яўляецца ўспамінам</p>
<p>І мутным сочыцца ручэем.</p>
<p> </p>
<p>Куснецца мухаю куслівай,</p>
<p>Насыціцца да перасыту,</p>
<p>І ў сэрцах забубніць пужліва,</p>
<p>Як цэп па такавішчы ўбітым.</p>
<p> </p>
<p>*</p>
<p>На паграніччы вечнай вехай</p>
<p>Красуе памяць аб мінулым,</p>
<p>Калі раз’юшанай уцехай</p>
<p>Жыццё ў крыві з крывёй танула.</p>
<p> </p>
<p>Перад паглядам, як прывіды,</p>
<p>Ўстаюць расстрэлы і пажары,</p>
<p>Нічым не сплачаныя крыўды,</p>
<p>Нічым не вернуты ахвяры.</p>
<p> </p>
<p>Красуе памяць папялішчаў</p>
<p>Іржою з’едзеных калючак,</p>
<p>З вятрамі жудасліва свішча</p>
<p>І ў прысках топіцца пякучых.</p>
<p> </p>
<p>*</p>
<p>На паграніччы кемкі знахар,</p>
<p>Калі тварыць варожбы хоча,—</p>
<p>Ён азіраецца на Захад,</p>
<p>Ён на Усход кіруе вочы.</p>
<p> </p>
<p>А сейбіт, жменяй мазалістай</p>
<p>Загонам кідаючы зерне,</p>
<p>Надзеяй думкі назалістай</p>
<p>Да супакою не наверне.</p>
<p> </p>
<p>Згадаць не ўмоц, як ні варожа,</p>
<p>Каму ён сее свой палетак:</p>
<p>Ці сам пажне і змеле збожжа,</p>
<p>Ці нехта іншы з’есць хлеб гэты.</p>
<p> </p>
<p>*</p>
<p>На паграніччы ціха, сонна,</p>
<p>Хоць, як пруты, напяўшы жылы,</p>
<p>Па той і гэты бок нязгонна</p>
<p>Стаяць варожыя дзве сілы.</p>
<p> </p>
<p>Праз пушчы, пасекі, загоны,</p>
<p>На рубяжы крывавай славы,</p>
<p>Апабал высяцца кардоны,</p>
<p>Апабал блукаюць заставы.</p>
<p> </p>
<p>Падчас вуркне матацыклетка,</p>
<p>Воз кантрабандны пракульгіча,</p>
<p>Ды бзынкне куля злоснай сведкай,</p>
<p>На знак, што тут вось пагранічча!</p>
<p> </p>
<p>1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>