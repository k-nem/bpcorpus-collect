<div class="container">
<div class="book-utils">
<div id="qrcode"></div>
<a href="/Janka_Kupala/Carskija_dary.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Царскія дары -->
<!-- HEADER_FIELD Title2: (З мінулага) -->
<h2><a href="http://knihi.com/Janka_Kupala/">Янка Купала</a></h2>
<h2>Царскія дары</h2>
<h2 class="title2">(З мінулага)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Цар грозны, маскоўскі — вясёлы,</p>
<p>Шчаслівы з пабедаў вялікіх —</p>
<p>У госці і з местаў, і з сёлаў</p>
<p>Нявольнікаў верных паклікаў.</p>
<p> </p>
<p>Пад водгулле трубаў, літаўраў,</p>
<p>Пад рогаты ўпасвенай дворні</p>
<p>Падносіць падданым ён дары,—</p>
<p>Нявольнікі прымуць пакорне:</p>
<p> </p>
<p>Дару я табе, украінцу,</p>
<p>Украйны капальні і стэпы,—</p>
<p>За гэта вуголь і пшаніцу</p>
<p>Ты звозіш мне ў свірны і склепы.</p>
<p> </p>
<p>У Польшчы ты, польскі народзе,</p>
<p>Жыві сабе й думай аб славе,—</p>
<p>Мне толькі хай ткуць ткачы ў Лодзі;</p>
<p>Чуў — пекныя полькі ў Варшаве.</p>
<p> </p>
<p>Хай Латвію возьмуць латвійцы</p>
<p>І рыбную ў Балтыцы лоўлю,—</p>
<p>Адно я да іхняй зямліцы</p>
<p>Баронаў дадам на гадоўлю.</p>
<p> </p>
<p>Ты цешся, грузіне, краінай,</p>
<p>Тамарай грузінкаю слаўнай,—</p>
<p>Мне выдзеліш толькі часціну,</p>
<p>Дзе пыхкаюць нафтай фантаны.</p>
<p> </p>
<p>Свой Крым, а з ім ханаў і мулаў</p>
<p>Бяры сабе, крымскі татарын,—</p>
<p>Мне ж мора пакінеш агулам</p>
<p>І ўсе санаторыі дарам.</p>
<p> </p>
<p>Ты, мой туркестанскі сабрату,</p>
<p>Ідзі ў Туркестан разжывацца,—</p>
<p>Ўзамен я каракуль і вату</p>
<p>З тваіх пазбіраю плантацый.</p>
<p> </p>
<p>Табе, сібірак, без граніцаў</p>
<p>Сібір аддаю, мо што выспіш,—</p>
<p>Але мне да ўласнай скарбніцы</p>
<p>Сібірскае золата ссыпеш.</p>
<p> </p>
<p>А ты, беларусе нямрушчы,</p>
<p>Вазьмі Беларусь на ўспамінак,—</p>
<p>Твае ж прыдадуцца мне пушчы</p>
<p>Мой царскі вялічыць будынак.</p>
<p> </p>
<p>І права даю для ўсіх разам</p>
<p>Пладзіцца, як маку зярняты,—</p>
<p>За што мне за першым наказам</p>
<p>Дасцё ўсе сыноў у салдаты.</p>
<p> </p>
<p>Так грозны маскоўскі цар шчыра</p>
<p>Дзяліў між нявольнікаў дары,</p>
<p>Пад гікі прыдворных упыраў,</p>
<p>Пад водгулле трубаў, літаўраў.</p>
<p> </p>
<p>1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>