<div class="container">
<div class="book-utils">
<div id="qrcode"></div>
<a href="/Janka_Kupala/Vosien_hej.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1905-1907] -->
<!-- HEADER_FIELD FilenameSuffix: hej -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Notice: Эй, восень, восень... -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Восень -->
<h2><a href="http://knihi.com/Janka_Kupala/">Янка Купала</a></h2>
<h2>Восень</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Эй, восень, восень,</p>
<p>Скуль ты ўзялася?</p>
<p>Песняй няўдалай</p>
<p>Так разляглася?</p>
<p> </p>
<p>Хоць адным шчасце,</p>
<p>Восень, прыносіш,</p>
<p>Для другіх жудка</p>
<p>Горам галосіш.</p>
<p> </p>
<p>Для адных ясна</p>
<p>Цяпла навееш,</p>
<p>Лінуць багаццем</p>
<p>Не пажалееш.</p>
<p> </p>
<p>Збожжам насыплеш</p>
<p>Поўна аруды,—</p>
<p>Будзе, ой, будзе</p>
<p>Золата груды.</p>
<p> </p>
<p>Дзіка ж ты б’ешся,</p>
<p>Восень, аб шыбы</p>
<p>Беднай мужыцкай</p>
<p>Хаткі-сялібы.</p>
<p> </p>
<p>Хатка старая</p>
<p>Стогне, трасецца,</p>
<p>Туж-туж бяссільна</p>
<p>Рухне, здаецца.</p>
<p> </p>
<p>Бедныя людцы</p>
<p>Крыюцца ў хатцы,—</p>
<p>Страшна ім, страшна</p>
<p>З холадам знацца.</p>
<p> </p>
<p>Дзеці худыя</p>
<p>Туляцца к печы:</p>
<p>Босыя ногі,</p>
<p>Голыя плечы.</p>
<p> </p>
<p>Да іх палезла</p>
<p>Ніткі сукаці</p>
<p>Ў зрэбнай спадніцы</p>
<p>Хворая маці.</p>
<p> </p>
<p>Ўсеўся на лаве</p>
<p>Згорблены бацька</p>
<p>І ўвесь аддаўся</p>
<p>Думцы бядацкай.</p>
<p> </p>
<p>Вот нібы восень,—</p>
<p>Думае гэтак,—</p>
<p>А тут няма, бач,</p>
<p>Хлеба у дзетак.</p>
<p> </p>
<p>Цэлае лета</p>
<p>Біўся, не жарты,</p>
<p>Ну і труды ўсе</p>
<p>Што былі варты?</p>
<p> </p>
<p>Хоць шнур вузенькі</p>
<p>Не дасць шмат хлеба,</p>
<p>Ды чынш вялікі</p>
<p>Выбраці трэба.</p>
<p> </p>
<p>З поля сабраў вось</p>
<p>Коп пяць без мала,</p>
<p>Як змалаціў жа,—</p>
<p>Воласць забрала.</p>
<p> </p>
<p>Ну, засталося</p>
<p>Ад чыншу нешта,</p>
<p>Бач, магазыннік</p>
<p>Вывалак рэшту.</p>
<p> </p>
<p>Вось і жыві тут,</p>
<p>Будзь ты шчаслівы,</p>
<p>Будзь ты багаты</p>
<p>Восеняй з нівы.—</p>
<p> </p>
<p>Холад у хаце,</p>
<p>Голад у хаце,</p>
<p>Ды во й скацінцы</p>
<p>Корму не хваце.</p>
<p> </p>
<p>Кепска, эй, кепска</p>
<p>Жыці ў няволі,</p>
<p>Не лепей жыці,</p>
<p>Як няма долі.</p>
<p> </p>
<p>Гэткія думкі</p>
<p>Мучаць старога...</p>
<p>Бедны, гаротны,—</p>
<p>Шкода такога.</p>
<p> </p>
<p>Каля хацінкі ж</p>
<p>Вецер заводзе:</p>
<p>Знай ты, няшчасны,</p>
<p>Стужа надходзе.</p>
<p> </p>
<p>Знай ты, няшчасны,</p>
<p>Знай ты, убогі,</p>
<p>Будзеш марозіць</p>
<p>Рукі і ногі.</p>
<p> </p>
<p>Да места возік</p>
<p>Дроў будзеш везці,</p>
<p>Сівер табою</p>
<p>Будзе ўсё трэсці.</p>
<p> </p>
<p>Будзеш калеці</p>
<p>Ночкай у полі,</p>
<p>Каб здабыць дзеткам</p>
<p>Хлеба, круп, солі.</p>
<p> </p>
<p>Вушы скастнеюць,</p>
<p>Плечы спацеюць,</p>
<p>Ногі у лапцях</p>
<p>Акачанеюць.</p>
<p> </p>
<p>Будзеш ты сеяць</p>
<p>Слёзы па полю</p>
<p>Дый праклінаці</p>
<p>Горкую долю.</p>
<p> </p>
<p>І змучан гэтак</p>
<p>Працай, марозам,</p>
<p>Знойдзеш магілу</p>
<p>Недзе пад возам.</p>
<p> </p>
<p>[1905-1907]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>