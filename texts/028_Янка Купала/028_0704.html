<div class="container">
<div class="book-utils">
<div id="qrcode"></div>
<a href="/Janka_Kupala/Sud_idzie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1932 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Суд ідзе -->
<h2><a href="http://knihi.com/Janka_Kupala/">Янка Купала</a></h2>
<h2>Суд ідзе</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p class="sign">Браніславу Тарашкевічу</p>
<p> </p>
<p>«О, смерць вам, панове, ксёнжэнта, магнаці,</p>
<p>За нашен неволен, кайданы!..»</p>
<p>Нядоўга, паны, ужо вам панаваці</p>
<p>Над краем, праз вас катаваным.</p>
<p> </p>
<p>Гібелі калісь вашы ў турмах пад царам</p>
<p>Паўстанцы, Славацкі, Міцкевіч —</p>
<p>Сягоння пад Польшчай нявіннай ахвярай</p>
<p>Гібее ў турме Тарашкевіч.</p>
<p> </p>
<p>Не вам, царадворцам, чыніці расправу</p>
<p>Над тым, хто змагаўся за долю,</p>
<p>Засудзіць саміх вас народ неўзабаве,</p>
<p>Каб вашай не ведаць няволі.</p>
<p> </p>
<p>Вам страшна было за сваё панаванне</p>
<p>Грамады рабоча-сялянскай,</p>
<p>І мсціце, і мсціце усім да сканання,</p>
<p>Хто ласкі не хоча знаць панскай.</p>
<p> </p>
<p>Хаўтурныя вашы званы зыгмунтовы</p>
<p>Пакінуць граць вісельням песні,</p>
<p>Ўстае з-пад ярма чалавек ужо новы,</p>
<p>Ідзе грозных бураў прадвесне.</p>
<p> </p>
<p>І вашыя катаргі, вісельні, турмы</p>
<p>Саміх жа вас песціці будуць;</p>
<p>Ўжо граюць прызыўныя гулкія сурмы</p>
<p>На бітву супроць вас, прыблудаў.</p>
<p> </p>
<p>Ідзе, набліжаецца помста народа</p>
<p>І вас, і суды вашы нішчыць,</p>
<p>Ідуць з сутарэнняў, з хат курных, з заводаў,</p>
<p>Каб волю здабыць, узвялічыць.</p>
<p> </p>
<p>Так вам, дармаедам, распасвеным сыта</p>
<p>Працоўных крывёю і працай,</p>
<p>Магіла-грабніца навосцеж адкрыта,</p>
<p>І вам ад яе не схавацца.</p>
<p> </p>
<p>*</p>
<p>Гібелі калісь вашы ў турмах пад царам</p>
<p>Паўстанцы, Славацкі, Міцкевіч —</p>
<p>Сягоння пад Польшчай нявіннай ахвярай</p>
<p>Гібее ў турме Тарашкевіч.</p>
<p> </p>
<p>Нясіце ж, панове, нявольніцтва далей,</p>
<p>Вітае вас цень Мураўёва...</p>
<p>Калісьці ў Галіцыі вас пілавалі,</p>
<p>Цяпер папілуюць нанова.</p>
<p> </p>
<p>Судзіце суды мураўёўскім законам</p>
<p>Над людам, загнаным у краты,</p>
<p>А выдасць прысуд свой суддзя у чырвоным</p>
<p>На вас на саміх, цараняты.</p>
<p> </p>
<p>Паходня з Усходу асвеціць дарогі,</p>
<p>Шляхі за слупамі з арламі,</p>
<p>Даможыцца праўда сваёй перамогі</p>
<p>Над белым арлом і над вамі.</p>
<p> </p>
<p>Пра вас не забудзе, паны, БССР</p>
<p>І песні пакіне краіне,</p>
<p>Як мучыце нашых братоў вы цяпер,</p>
<p>Як ваша ўладарства загіне.</p>
<p> </p>
<p>*</p>
<p>Зашуміць, загудзіць</p>
<p>Завіруха,</p>
<p>Толькі думай, толькі ведай,</p>
<p>Толькі слухай.</p>
<p> </p>
<p>Мы будуем, мы пускаем</p>
<p>Фабрыкі, заводы,</p>
<p>Поле трактар засявае,</p>
<p>Садзім агароды.</p>
<p> </p>
<p>Да нас госці ў госці едуць</p>
<p>З усёй кулі земскай,</p>
<p>І ўсе бачаць, што жывецца</p>
<p>Нам зусім някепска.</p>
<p> </p>
<p>Мы будуем, з будаўніцтва</p>
<p>Робім сабе свята...</p>
<p>А там толькі, ў Польшчы толькі</p>
<p>Ўсё купляюць катаў.</p>
<p> </p>
<p>А здаецца ж кат на кату</p>
<p>Ясне-паны селі</p>
<p>І катуюць ад нядзелі</p>
<p>Да новай нядзелі.</p>
<p> </p>
<p>Над аграбленай краінай</p>
<p>Звісла ночай хмара,</p>
<p>А паны ўсё разважаюць</p>
<p>Аб дыме пажараў.</p>
<p> </p>
<p>Пойдуць, пойдуць незадоўга</p>
<p>Вашыя палацы,</p>
<p>Ды з такім пажарам-дымам,</p>
<p>Толькі дзівавацца!</p>
<p> </p>
<p>Ні жандары, ні салдаты,</p>
<p>Вашыя не ўстояць,</p>
<p>Як працоўныя грамады</p>
<p>Зрухнуцца да бою.</p>
<p> </p>
<p>Банкятуй сабе, Варшава,</p>
<p>Банкятуй крывава,</p>
<p>Хай ліецца акавіта</p>
<p>З крывёю на славу!</p>
<p> </p>
<p>Бельведэр дачэсны доўга</p>
<p>Панаваць не будзе —</p>
<p>У папелішча абернуць</p>
<p>Паўстаўшыя людзі.</p>
<p> </p>
<p>Зашуміць, загудзіць</p>
<p>Завіруха,</p>
<p>Толькі думай, толькі ведай,</p>
<p>Толькі слухай.</p>
<p> </p>
<p>*</p>
<p>«О, смерць вам, панове, ксёнжэнта, магнаці,</p>
<p>За нашен неволен, кайданы!..»</p>
<p>Нядоўга, паны, ужо вам панаваці</p>
<p>Над краем, праз вас катаваным.</p>
<p> </p>
<p>Гібелі калісь вашы ў турмах пад царам</p>
<p>Паўстанцы, Славацкі, Міцкевіч —</p>
<p>Сягоння пад Польшчай нявіннай ахвярай</p>
<p>Гібее ў турме Тарашкевіч.</p>
<p> </p>
<p>1932</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>