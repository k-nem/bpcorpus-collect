<div class="container">
<div class="book-utils">
<div id="qrcode"></div>
<a href="/Uladzislau_Branieuski/Paryzskaja_kamuna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзіслаў Бранеўскі -->
<!-- HEADER_FIELD CreationYear: 1930 -->
<!-- HEADER_FIELD FirstPublicationYear: 1913; 1924; 1927; 1930; 1932-1933; 1936-1939 -->
<!-- HEADER_FIELD LangOrig: pol -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1999 -->
<!-- HEADER_FIELD StyleGenre: мастацкі/балада,мастацкі/паэма -->
<!-- HEADER_FIELD Title: Парыжская камуна -->
<!-- HEADER_FIELD Translation: Янка Купала -->
<h2><a href="http://knihi.com/Uladzislau_Branieuski/">Уладзіслаў Бранеўскі</a></h2>
<h2>Парыжская камуна</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<br/><br/>
<!-- TOC_END -->
<!-- BOOK_BEGIN -->
<p><i>З польскай — У. Бранеўскага</i></p>
<p> </p>
<p>Чуючы, губы затні да крыві аж,</p>
<p>Голаў не звешвай ніжай.</p>
<p>Вось вам аповесць аб днях тых апошніх</p>
<p>Камуны места Парыжа.</p>
<p> </p>
<p> </p>
<h3><a id="chapter1"></a>І</h3>
<p>Бубны, ўсё бубны ноччу вурчэлі,</p>
<p>Покуль не глянула раніца здрадай,</p>
<p>Грымнулі ў месце першыя стрэлы,</p>
<p>Сталі, як мур, барыкады.</p>
<p> </p>
<p>Брамы здабыты, узяты і форты,</p>
<p>Смерць ужо блізка.</p>
<p>З вуліцы кожнай, нібы з аорты,</p>
<p>Кроў палілася парыжская.</p>
<p> </p>
<p>Але Камуна так не паддасца,</p>
<p>Смяецца з смерці і кары!</p>
<p>Парыж гняўлівы, кінь вокліч грозны:</p>
<p>«Да зброі, камунары!</p>
<p> </p>
<p>Да зброі, народзе рабочы,</p>
<p>Дзеці, кабеты і хлопцы!</p>
<p>Па вуліцах кроў цячэ рэчкай,</p>
<p>Сягоння крыві яшчэ хопіць!</p>
<p> </p>
<p>Покуль іх бандаў рынецца плойма,</p>
<p>Покуль на трупах нашых хто стане,</p>
<p>На барыкады, Камуна,</p>
<p>Да зброі, грамадзяне!»</p>
<p> </p>
<h3><a id="chapter2"></a>ІІ</h3>
<p>Чырвоных з прадмесцяў адпхнулі,</p>
<p>За імі ўслед, свецячы сталлю,</p>
<p>Па вуліцах цесных Манмартру</p>
<p>Збліжаецца войска з Версалю.</p>
<p> </p>
<p>І там, дзе у марцы казнілі</p>
<p>Генералаў Томаса з Лякомтам,</p>
<p>Палкоўнік з паднятаю шабляй</p>
<p>Надскочыў і крыкнуў прад фронтам:</p>
<p> </p>
<p>«Жаўнеры! Нам вынішчыць трэба</p>
<p>Скот гэты! Палонных тож рэзаць!»</p>
<p>Жаўнеры паслушныя слепа</p>
<p>Стаўляюць да муру па дзесяць.</p>
<p> </p>
<p>Трашчаць глуха залпы за мурам</p>
<p>І кроў пад нагамі плюскоча;</p>
<p>Панурыя твары жаўнераў,</p>
<p>Іх кепі спаўзаюць на вочы.</p>
<p> </p>
<h3><a id="chapter3"></a>III</h3>
<p>На магілках Пэр-Ляшэз цвітуць каштаны,</p>
<p>Маем пахне трава здратаваная,</p>
<p>У траве ляжаць трупы расстрэляных</p>
<p>«У імя працы, парадку і права».</p>
<p> </p>
<p>Генерал Галіфэ, аддавай загады,</p>
<p>Хай жаўнерам ад люф гараць рукі!</p>
<p>Ну, па сорак! Па дзвесце адразу!</p>
<p>Тысяч пяць! Дзесяць тысяч! На мукі!</p>
<p> </p>
<p>Генерал Галіфэ, за расстрэлы</p>
<p>Ўдзячнасць Францыі будзе й медалі!</p>
<p>Генерал Галіфэ, у крыві твае боты!</p>
<p>Генерал Галіфэ, ты падлей ад шакаля!</p>
<p> </p>
<p>На магілках Пэр-Ляшэз звечарэла,</p>
<p>Мур бялее у змроку агідай;</p>
<p>Не травы гэта пах — гэта кроў пахне свежа,</p>
<p>І не могілкі гэта, а крэпасць прывідаў.</p>
<p> </p>
<p> </p>
<h3><a id="chapter4"></a>IV</h3>
<p>Вогнішчам свеціцца ночка,</p>
<p>Гняце, як каменне,</p>
<p>Хмарамі па-над Камунай</p>
<p>Вісіць паражэнне.</p>
<p> </p>
<p>Нямнога ўжо засталося</p>
<p>І барыкад, і надзеі.</p>
<p>«На смерць, грамадзяне,</p>
<p>Пойдзем па калеі!»</p>
<p> </p>
<p>Дамброўскі згінуў ад кулі,</p>
<p>Паў Рауль Рыго пад сценкай,</p>
<p>На скрыжаваннях вуліц</p>
<p>Па сто расстрэльвалі цэльна.</p>
<p> </p>
<p>Бярэ свалата верх над людам,</p>
<p>Крывёю кормяцца шчыра</p>
<p>Паны, ксяндзы, генералы,</p>
<p>Жандары, банкіры.</p>
<p> </p>
<p>Па помсту над паўшым Парыжам</p>
<p>Ідзе ужо зграя злых катаў</p>
<p>Са штыхам, золатам, крыжам</p>
<p>Праз грудзі пралетар’яту.</p>
<p> </p>
<p>Але Парыж ўмее згінуць,</p>
<p>Камуна не дасца прыгону!</p>
<p>Свабода, жыці ты будзеш,</p>
<p>Струмень твой чырвоны...</p>
<p> </p>
<h3><a id="chapter5"></a>V</h3>
<p>«Грамадзянін Дэлеклюз, схавайцеся долу!</p>
<p>Барыкада мусіць пасць, а ўжо смерць там будзе!»</p>
<p>Абапёрты на палку стаяў над барыкадай</p>
<p>Сівы старац з істужкай чырвонай праз грудзі.</p>
<p> </p>
<p>Пляц Шато-До здабыты. На беразе правым</p>
<p>Грамаздзяцца астаткі, паў левы, не дыша.</p>
<p>«Грамадзяне, наперад!» А побач нікога.</p>
<p>Старац сам. Валасы, як лён, вецер калыша.</p>
<p> </p>
<p>Звольна, ўспёрты на палку пайшоў к барыкадзе,</p>
<p>На якой камунараў сто вораг уходаў,</p>
<p>Нібы той капітан на пакінутым судне,</p>
<p>Дэлегат ад Камуны на брук паў ля сходаў.</p>
<p> </p>
<p>А за рогам шум, стрэлы. Йдзе версальская банда.</p>
<p>Шлях свабодны ўжо, труп толькі гэты ля рыны,</p>
<p>Безуладны, як сцяг з дрэўца здзёрты, стаптаны,</p>
<p>Пад ім сцяг бруку, вокал Парыж-дамавіна.</p>
<p> </p>
<h3><a id="chapter6"></a>VI</h3>
<p>Пажары, пажары, пажары</p>
<p>І ў дыме пажарышчаў стрэлы.</p>
<p>Парыж не паддасца да скону,</p>
<p>Скрываўлены, жудасны, смелы.</p>
<p> </p>
<p>А ўжо калі ўмерці ён мусіць,</p>
<p>Калі ўжо сябе сам не збавіць,</p>
<p>За смерць Дэлеклюза, Мільера</p>
<p>Заложнікаў к сценцы паставіць:</p>
<p> </p>
<p>Банкіра, купца, архірэя,</p>
<p>Жандараў, шпікоў, езуітаў...</p>
<p>Няроўны рахунак у трупах:</p>
<p>Сорак васьмёх недабітых.</p>
<p> </p>
<h3><a id="chapter7"></a>VII</h3>
<p>Слабей абарона,</p>
<p>Смерць не марудзіць:</p>
<p>Багнет салдацкі</p>
<p>Ў рабочыя грудзі...</p>
<p> </p>
<p>Брук, як гразь, мокры</p>
<p>Ад людскай крыві,</p>
<p>Дваццаты вокруг</p>
<p>Даўжэй грыміць.</p>
<p> </p>
<p>А стрэл апошні</p>
<p>Яшчэ не хутка,</p>
<p>А кулі свішчуць</p>
<p>Злавесна жудка.</p>
<p> </p>
<p>Набі! Палі!</p>
<p>Штыхом калі!</p>
<p>Крывавы бой —</p>
<p>Да смерці стой!</p>
<p> </p>
<h3><a id="chapter8"></a>VIII</h3>
<p>Ваюй, барыкада!</p>
<p>Гінь, барыкада!</p>
<p>Парыжская песня,</p>
<p>Бушуй віхрамі!</p>
<p>Чырванакрылай</p>
<p>Птахаў грамадай</p>
<p>Ляці на кулях</p>
<p>Па-над трупамі.</p>
<p> </p>
<p>Ваюй, барыкада!</p>
<p>Гінь няўгнёна!</p>
<p>А перамога</p>
<p>Будзе за гэта.</p>
<p>Народ рабочы,</p>
<p>Глядзі і помні!</p>
<p>Гэй, пралетары</p>
<p>Францыі й свету!</p>
<p> </p>
<p>Гінь, барыкада!</p>
<p>Ўзнімі сцяг вышай!</p>
<p>Вольнай да рэшты,</p>
<p>Рынь і сканай так,</p>
<p>Грознай, апошняй</p>
<p>Ў мёртвым Парыжы,</p>
<p>Непераможнай,</p>
<p>Непераможнай!</p>
<p> </p>
<p>Расстралялі так тысяч за трыццаць,</p>
<p>Тысяч сто закулі ў ланцугі,</p>
<p>Больш не мае крыві ўжо і сілы</p>
<p>Амярцвелы Парыж глухі.</p>
<p> </p>
<p>На рагах вуліц ліпнуць адозвы:</p>
<p>«Парыжане, па бойках крывавых</p>
<p>Да сталіцы здабытай вяртае</p>
<p>Ваша праца, парадак і права».</p>
<p> </p>
<p>Барыкадамі брук паўзрываны</p>
<p>Дзіка зубы каменныя шчэрыць,</p>
<p>Трашчаць залпы, бразгочуць кайданы,</p>
<p>Маршыруюць атрады жаўнераў.</p>
<p> </p>
<p>Буржуазія, вяртайся з Версалю,</p>
<p>І па-свойму дзякуй Богу...</p>
<p>Йшчэ апошнія тлеюць пажары,</p>
<p>На завулках няма ўжо нікога...</p>
<p> </p>
<p>1930</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>