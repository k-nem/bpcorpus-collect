<div class="container">
<div class="book-utils">
<div id="qrcode"></div>
<a href="/Janka_Kupala/Karol.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1922 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Кароль -->
<h2><a href="http://knihi.com/Janka_Kupala/">Янка Купала</a></h2>
<h2>Кароль</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я кароль над каралямі,</p>
<p>Пан я над панамі!</p>
<p>Што мне значаць і цары ўсе,—</p>
<p>Пасудзіце самі.</p>
<p> </p>
<p>Тругу-гугу! Тругу-гугу!</p>
<p>Дзьму я ў рог вайсковы:</p>
<p>Гэта знак даю падданым</p>
<p>З трубы берастовай.</p>
<p> </p>
<p>Лясь-лясь! Лясь-лясь!—зброяй лясну</p>
<p>Ўправа, ўлева громка:</p>
<p>Гэта страшу я падданых</p>
<p>Пугай доўгай, ёмкай.</p>
<p> </p>
<p>І сабраў сваіх падданых</p>
<p>І павёў, павёў я</p>
<p>Цераз горы, цераз долы,</p>
<p>За гай, за дуброўе.</p>
<p> </p>
<p>Тругу-гугу! Тругу-гугу!</p>
<p>Зноў трублю сярдзіта;</p>
<p>Лясь-лясь! Лясь-лясь! — свішчу зброяй</p>
<p>Грозна, санавіта.</p>
<p> </p>
<p>І усеўся я на троне —</p>
<p>На карчы яловым,</p>
<p>А падданыя падданяць,—</p>
<p>Не буркнуць ні слова.</p>
<p> </p>
<p>Толькі — скуб-скуб! Скуб-скуб траўку</p>
<p>Згодна ды пакорна,</p>
<p>Ажно рэха ад скубання</p>
<p>Коціцца прасторна.</p>
<p> </p>
<p>Толькі часам мм-у, мм-у! —</p>
<p>Замычыць цялятка;</p>
<p>Бэ-э, мэ-э! Бэ-э, мэ-э! —</p>
<p>Забляе ягнятка.</p>
<p> </p>
<p>Рох-рох, цох-цох! Кві-кві, кві-кві! —</p>
<p>Пісне парасятка,</p>
<p>Ды гі-гі-гі? — адыржэцца</p>
<p>Недзе жарабятка.</p>
<p> </p>
<p>А я важна, а я пышна</p>
<p>Сяджу на пасадзе,</p>
<p>На падданых пазіраю,</p>
<p>Як дзе на парадзе.</p>
<p> </p>
<p>Сонца косы млоснай спекай</p>
<p>Сцелюцца на полі,</p>
<p>А ў дуброве штось шапоча</p>
<p>Ліст з лістком паволі.</p>
<p> </p>
<p>Куку-куку! Куку-куку! —</p>
<p>Кукуе зязюля;</p>
<p>Піць-піць! Піць-піць! — каня кліча,</p>
<p>Як бы после гуляў.</p>
<p> </p>
<p>Ву-ву! Ву-ву! — загудзеў жук</p>
<p>Каля вуха смела;</p>
<p>Ззынь-ззынь! Ззынь-ззынь! — з мёдам з кветкі</p>
<p>Пчолка зазвінела.</p>
<p> </p>
<p>Сэрца мне затрапятала.</p>
<p>І я без прынукі —</p>
<p>Шась трубу сваю на плечы</p>
<p>Ды жалейку ў рукі!</p>
<p> </p>
<p>Туль-туль-лілі! Туль-туль-лілі! —</p>
<p>Граю, не зважаю;</p>
<p>Туля-ляля! Туля-ляля! —</p>
<p>Птушкам падцінаю.</p>
<p> </p>
<p>Гуля-ляля! Не кароль жа</p>
<p>Я над каралямі? —</p>
<p>Я, мой статак, сонца, поле?..</p>
<p>Пасудзіце самі!</p>
<p> </p>
<p>1922</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>