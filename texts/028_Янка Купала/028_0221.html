<div class="container">
<div class="book-utils">
<div id="qrcode"></div>
<a href="/Janka_Kupala/Da_svaich_dumak_viesialuski.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1905-1907] -->
<!-- HEADER_FIELD FilenameSuffix: viesialuski -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Notice: Думкі, думкі-весялушкі! -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Да сваіх думак -->
<h2><a href="http://knihi.com/Janka_Kupala/">Янка Купала</a></h2>
<h2>Да сваіх думак</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Думкі, думкі-весялушкі!</p>
<p>Скуль вы узяліся,</p>
<p>Што ў душы, як тыя птушкі,</p>
<p>Песняй азваліся?</p>
<p> </p>
<p>Ці навеяў вецер вольны,</p>
<p>Што па горах скача,</p>
<p>Што у плоце, як бяздольны,</p>
<p>Па сіротках плача?</p>
<p> </p>
<p>Ці бурлівыя паводкі</p>
<p>З вадой вас прыгналі,</p>
<p>Што вясною час кароткі</p>
<p>Зямельку змывалі,</p>
<p> </p>
<p>Затаплялі, залівалі</p>
<p>Даліны і горы,</p>
<p>Аж сябе ў моры схавалі,</p>
<p>У глыбокім моры?</p>
<p> </p>
<p>*</p>
<p>Думкі, думкі-весялушкі!</p>
<p>Скуль вы узяліся,</p>
<p>Што ў душы, як тыя птушкі,</p>
<p>Песняй азваліся?</p>
<p> </p>
<p>Ці зрадзіў вас дух збадзяны</p>
<p>У хатцы дзюравай,</p>
<p>На зямельцы акаванай,</p>
<p>Бязвольнай, бясправай?</p>
<p> </p>
<p>Ці ў калысцы у ліповай</p>
<p>Са мной узраслі вы,</p>
<p>Як дзіцём вучыўся мовы,</p>
<p>Вясёлы, шчаслівы?</p>
<p> </p>
<p>Свет здаваўся ясным раем,</p>
<p>Людзі — без аблуды,</p>
<p>Не калолі у няволі</p>
<p>Жыццявыя груды!</p>
<p> </p>
<p> </p>
<p>*</p>
<p>Думкі, думкі-весялушкі!</p>
<p>Скуль вы узяліся,</p>
<p>Што ў душы, як тыя птушкі,</p>
<p>Песняй азваліся?</p>
<p> </p>
<p>Ці навеяў віхар з поля,</p>
<p>Як лісткі з бярозы?</p>
<p>Ці зрадзіла вас няволя,</p>
<p>Ці гора, ці слёзы?</p>
<p> </p>
<p>Ці прыгожая дзяўчынка</p>
<p>У вуха нашаптала,</p>
<p>Што вачыма, як лучынка,</p>
<p>Міленька міргала?</p>
<p> </p>
<p>І бажылася кахаці,</p>
<p>Век не пакідаці,</p>
<p>Разам гора гараваці,</p>
<p>А потым... ну, што там?!</p>
<p> </p>
<p>*</p>
<p>Думкі, думкі-весялушкі!</p>
<p>Скуль вы узяліся,</p>
<p>Што ў душы, як тыя птушкі,</p>
<p>Песняй азваліся?</p>
<p> </p>
<p>Ці вас выараў сахою</p>
<p>На шнуры вузенькім?</p>
<p>Ці вас выкасіў касою</p>
<p>На сіўцы сівенькім?</p>
<p> </p>
<p>Ці вас выкапалі людзі,</p>
<p>Як праўду хавалі?..</p>
<p>Ачарнілі фальшам грудзі</p>
<p>І помстай шакаляй.</p>
<p> </p>
<p>Відмы смерці і разлукі</p>
<p>На скаваных сеюць,</p>
<p>У крыві братняй мочаць рукі,</p>
<p>На трупах шалеюць!..</p>
<p> </p>
<p> </p>
<p>*</p>
<p>Думкі, думкі-весялушкі!</p>
<p>Скуль вы узяліся,</p>
<p>Што ў душы, як тыя птушкі,</p>
<p>Песняй азваліся?</p>
<p> </p>
<p>Гэй жа, думкі, громка пейце,</p>
<p>Покуль сэрца б’ецца!</p>
<p>Громка пейце, не жалейце,</p>
<p>Што там хто смяецца!</p>
<p> </p>
<p>Прыйдзе хвіля, і вас міла</p>
<p>Нехта прывітае,</p>
<p>Можа, хоць дзяўчынка тая,</p>
<p>Што мяне любіла!</p>
<p> </p>
<p>Прыйдзе хвіля,— поймуць людзі,</p>
<p>Дзе праўда зарэе...</p>
<p>Пейце ж, думкі, шчасце будзе,</p>
<p>Ночка разаднее!</p>
<p> </p>
<p>[1905-1907]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>