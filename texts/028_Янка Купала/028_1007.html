<div class="container">
<div class="book-utils">
<div id="qrcode"></div>
<a href="/Adam_Mickievic/Z_Konrada_Valenroda.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Адам Міцкевіч -->
<!-- HEADER_FIELD CreationYear: 1910 -->
<!-- HEADER_FIELD FirstPublicationYear: 1913; 1924; 1927; 1930; 1932-1933; 1936-1939 -->
<!-- HEADER_FIELD LangOrig: pol -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1999 -->
<!-- HEADER_FIELD StyleGenre: мастацкі/балада,мастацкі/паэма -->
<!-- HEADER_FIELD Title: З «Конрада Валенрода» -->
<!-- HEADER_FIELD Translation: Янка Купала -->
<h2><a href="http://knihi.com/Adam_Mickievic/">Адам Міцкевіч</a></h2>
<h2>З «Конрада Валенрода»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З польскай — А. Міцкевіча</i></p>
<p> </p>
<p>Сто лет мінала крыжацкай навале,</p>
<p>Як кроў з паўночных смактала паганаў.</p>
<p>Прусы ўжо шыі ў аковы згіналі</p>
<p>Або ўцякалі з радзімых палянаў;</p>
<p>Немец за ўцёкшым пускаўся ўдагонкі,</p>
<p>Нішчыў да самай літоўскай старонкі.</p>
<p> </p>
<p>Літвінаў дзеліць ад ворагаў Нёман:</p>
<p>З аднаго боку льсняць стрэхі святыняў,</p>
<p>І лесу — схову багоў — чуваць гоман;</p>
<p>З другога — ўбіты на ўзгорку пустыні</p>
<p>Крыж, знак нямецкі, рад к небу сягнуці,</p>
<p>Грозна пільнуе літоўскіх загонаў,</p>
<p>Як бы ўсю чыста зямлю Палямона</p>
<p>Хацеў бы зверху здушыць, загарнуці.</p>
<p> </p>
<p>Тутка літоўскай сям’я маладзежы</p>
<p>Ў шапках бабровых, у світках мядзвежых,</p>
<p>З лукам праз плечы, з страламі пры боку</p>
<p>Снуе і сочыць за немцам здалёку;</p>
<p>А там — няскратна, ў збраенні каваным</p>
<p>Немец сядзіць на кані асядланым,</p>
<p>К землям уставіў нязабраным вочы,</p>
<p>Стрэльбу набіў і ружанцам ляскоча.</p>
<p> </p>
<p>Пільнуюць тыя і гэтыя броду.</p>
<p>Так Нёман, з даўнай гасціннасці рупны,</p>
<p>Дзяржавы лучачы братніх народаў,</p>
<p>Стаўся граніцай для ўсіх недаступнай,</p>
<p>І той мог толькі прайсці яе смела,</p>
<p>Каму на волі жыццё надаела.</p>
<p>Толькі галінка літоўскага хмелю,</p>
<p>Наджана топалю прускага красай,</p>
<p>Пнецца па вербах і цінавым зеллі,</p>
<p>К любаму пнецца, як з даўнага часу:</p>
<p>След кіне ў рэчцы вяночкам нявілым,</p>
<p>І на чужыне ўжо лучыцца з мілым.</p>
<p>Ды салавейкі пад Коўнай з дубровы</p>
<p>Са сваякамі гары Запушчанскай</p>
<p>Свае літоўскія баюць размовы,</p>
<p>Дзеляцца спольна і дружбай, і ласкай,</p>
<p>Як бы граніцы не знаючы новай.</p>
<p> </p>
<p>А людзі?.. Людзі ўпіліся бітвою;</p>
<p>Даўная Прусаў з Літвою зажыласць</p>
<p>Пайшла ў няпамяць; падчас толькі міласць</p>
<p>І людзей годзіць... Я знаў людзей двое...</p>
<p> </p>
<p>Гэй, Нёман! Хутка к тваім сумным водам</p>
<p>Рынуць навалы нясці зніштажэнне,</p>
<p>І ў бераг, з вечных галоцячы ценяў,</p>
<p>Тапор чужынца бязлітасна ўесца;</p>
<p>Стрэл салавейкаў разгоне ў гародах.</p>
<p>Што ў жыцці светлага неслі прадвесні,</p>
<p>Парве ўсё чыста нянавісць народаў,</p>
<p>Парве ўсё чыста... Каханкаў жа сэрцы</p>
<p>Зноў у Вайдэлётавых злучацца песнях.</p>
<p> </p>
<p>1910</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>