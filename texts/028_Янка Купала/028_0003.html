<div class="container">
<div class="book-utils">
<div id="qrcode"></div>
<a href="/Janka_Kupala/Prymaki_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 31.07.1913 -->
<!-- HEADER_FIELD Edition: Купала Я. Поўны збор твораў: У 9 т. - Т. 7. Драм. паэмы і п'есы. - Мн., Маст. літ., 2001. - 399 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1920 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 2001 -->
<!-- HEADER_FIELD SectionAuthor: П'есы -->
<!-- HEADER_FIELD SectionsTheme: Драматургія -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Прымакі -->
<h2><a href="http://knihi.com/Janka_Kupala/">Янка Купала</a></h2>
<h2>Прымакі</h2>
<div style="height: 3rem"></div>
<!-- TOC_BEGIN -->
<a href="#chapter1">З’ява І</a><br/>
<a href="#chapter2">З'ява ІІ</a><br/>
<a href="#chapter3">З’ява ІІІ</a><br/>
<a href="#chapter4">З’ява IV</a><br/>
<a href="#chapter5">З’ява V</a><br/>
<a href="#chapter6">З’ява VI</a><br/>
<a href="#chapter7">З’ява VII</a><br/>
<a href="#chapter8">З’ява VIII</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p>АСОБЫ</p>
<p>Максім Кутас.</p>
<p>Паланея - яго жонка.</p>
<p>Мацейка — іх сын.</p>
<p>Трахім Сініца.</p>
<p>Даміцэля — яго жонка.</p>
<p>Кацярына — іх дачка.</p>
<p>Ураднік.</p>
<p>Соцкі.</p>
<p>Сяляне, сялянкі.</p>
<p> </p>
<p><i>Дзея адбываецца ў часе, калі былі манаполькі, на другі дзень Сёмухі, у хаце Трахіма Сініцы.</i></p>
<p> </p>
<p> </p>
<h3><a id="chapter1"></a>З’ява І</h3>
<p>Максім адзін.</p>
<p> </p>
<p>Максім <i>(ляжыць на ложку і разглядаецца па хаце</i>). Цьфу, каб цябе паляруш! Куды мяне, самдзеле, загнала нядобрае? Ці гэта я жыву, ці гэта я не жыву, ці гэта я толькі сон сню? Папрабую сам сабе па носе стукнуць, ану ж пазнаю, на каторым я свеце. <i>(Ударае сябе па твары рукой.)</i> Ай, баліць, каб цябе немач! Значыцца, я на гэтым свеце і нават не сплю. Але як тут споўзаць па розум да галавы і навясці спраўку, куды мяне ліхаманка з сваёй хаты перавалакла? Бо ж такі хата гэта не мая, як сабе, мае міленькія, хочаце. У маёй хаце павуцінне па ўсіх чатырох кутках, а тут бачу толькі на трох... У маёй — абразы: Юры на белым кані з доўгаю пікаю і Мікола ў бляшанай шапцы; а тутака, праўда, Юры ёсць, але на месцы Міколы вісіць «Страшны суд». Брр! Які ён, самдзеле, страшны, гэты «Страшны суд»! І давялося ж мне папасці ў хату з гэтым судом страшным! Пачакайце! Як гэта выйшла? Учора была, здаецца, нядзеля? Так, такі ж нядзеля, ды першая ў гэтым тыдні. Раніцай еў бліны. Пасля спаў да паўдня; устаўшы, паабедаў ды йзноў хацеў легчы, але тут і выйшла закаклюка. Мая Паланея, як распаланелася на ўсю сваю моц, дык і сон мой прапаў аж да часу, калі я — ужо не помню як — апыніўся на гэтым вось чужым ложку. Дзе ж! Трэба ведаць! Прычапілася — канечна, каб я вёў кабылу пасвіць. Найшла пастуха! Я кажу — не павяду! Яна кажа — павядзеш! Я кажу — не мяшайся ў маю гаспадарку! А яна і паехала-паехала: а ты сякі-такі, а ты — ламака, а ты абібока, а ты... а ты! Каб цябе не знала, а пайшла за Трахіма Сініцу, як ён да мяне сватаўся, дык бы паняй была, а за табой, дурнем... Як сказала яна «дурнем», ну дык, мае міленькія, хто ж гэта вытрымае? Калі б хто і папраўдзе быў дурань, дык не засмакуе, каб яму ў вочы гэткі чын давалі —ды яшчэ хто? Родная-раднюсенькая жонка! Ну, як яна, значыцца, сказала, самдзеле, дурань, дык мяне аж за самыя вантробы забрала. Усхапіўся я, самдзеле, з ложка, адшпіліў дзягу і ўжо думаю сабе... А яна — не тут успамінаючы, не дзяга, а мая жонка — вазьмі ды схапі мешалку. Ох, мае міленькія! Сам Люцыпар, відаць, выдумаў гэтыя мешалкі, як падсоўваў нябожчыцы Еве яблыкі ў раі. Бо дайце ж рады! Паліў я гэта яе — значыцца, мешалку, а не Еву — колькі раз, на добрыя кусочкі сек, і ўсё роўна: як прыйдзе што да чаго, дык — на табе, і ёсць! І каб цябе ліхаманка, яшчэ выдумалі стаўляць гэтыя мешалкі ў качарэжніку, каля парога. Значыцца, як угледзеў я, што мая баба бярэ гэты — згінь-прападзі! — пісталет бярозавы, ну, а я... што ж я? Бачу, што непераліўкі, схапіў бравэрку пад пахі і, трымаючыся за паясніцу,— гэта, каб не спутала мяне самая патрэбная рэч,— ды гэтак: скакель праз акно! Балазе што хоць было адчынена. Не думайце, мае міленькія, што гэта я з перапугу задаў так лататы. Гэта я так сабе, як вам сказаць, на далікатны манер пусціўся. Я ж, як самі бачыце, пэўна што яе не баюся. Ды што ж бы было, каб даведаліся суседзі, што я ў сваёй аздабулькі пад хвартухом сяджу? Я не такі трус, як гэты Трахім Сініца: чуць яго Даміцэля мешалкай памсціцца, дык ён са страху аж дрыжыць. Ну, значыцца, як гэта я спакойна сабе выбег з хаты, узяў ды пайшоў памаленьку на сяло. Дзягу на сваім месцы замацаваў, бравэрку на плечы накінуў — гэта, значыцца, каб форсу больш было,— іду сабе па вуліцы, як нішто ні ў чым. Падходжу пад манапольку, глядзь — сядзіць мой Трахімка Сініца на ганку і трымае паўквартачкі ў руках,— гарэлачка й шкло аж пераліваюцца на сонцы! «А мой жа Кутасок! — гэтак ён да мяне: — садзіся, кумочак-галубочак! А то я думаў-думаў, з кім бы гэту палавінку ды яшчэ на палавінку перакрышыць?» Ну, а я, канечна, чалавек натуры няўпарчывай: чаму ж, думаю сабе, ад добрага суседа ласкі не прыняць? (<i>Пазяхае</i>.) Ха-ха-ха! Нешта зноў спаць хочацца. (<i>Сонна</i>.) Селі мы гэтак сабе — я і Трахімка — асушылі паўквартачкі — адну, другую, трэцюю. Сядзелец — каб яму і ў пекле здароўе было ды панаванне — вельмі падатлівы ў нас: і ў нядзельку гарэлачкай таргуе, хоць гэта, кажуць, закон і забараняе. Вось цяпер, значыцца, і не помню, як я ў гэту не ў сваю хату папаў. Ведаю, што за нешта рукі пабілі, барыш нейкі пілі, цалаваліся. Трахімка слязу пусціў, і я не вытрываў, размасліўся, а там.... а там, хаця лопні, нічога не ведаю!.. <i>(Праз сон.)</i> Можа, як засну, дык прысню, хто я і дзе я?..</p>
<p> </p>
<p> </p>
<h3><a id="chapter2"></a>З'ява ІІ</h3>
<p>Максім, Кацярынка.</p>
<p> </p>
<p>Кацярынка <i>(адзеўшыся па-святочнаму, у руках кветкі і з кветак вяночак на галаве; убягае ў хату, напяваючы).</i></p>
<div class="POETRY">
<p>Ой, чуць, маці, чуць,</p>
<p>Дзе малойцы п’юць!</p>
<p>Вясёлая там вуланька,</p>
<p>Куды яны йдуць.</p>
<p> </p>
<p>А знай, маці, знай,</p>
<p>Дачку замуж дай!</p>
<p>Не дай мяне за п’яніцу,—</p>
<p>После ж будзе жаль.</p>
<p> </p>
<p>Дачушка мая,</p>
<p>Родная мая,</p>
<p>Шукай сабе, выглядывай —</p>
<p>Яшчэ ж малада!</p>
<p> </p>
<p>Матулька мая,</p>
<p>Родная мая!</p>
<p>Я й шукала, выглядала</p>
<p>І ўжо выбрала.</p>
</div>
<div class="CLEAR"></div>
<p> </p>
<p><i>(Круціцца перад люстэркам і прышпільвае да грудзей кветкі.)</i> Ха-ха-ха! Якраз як маладая да шлюбу, сягоння я паднядзелілася! Як убачыць Мацейка, дык ота ж уцешыцца! Ох, і ўмее ж ён абнімацца і цалавацца! А каб было каму? Ці даўно разам у бабкі гулялі і ў поле ганялі, а ўжо — на табе! За дзявочымі спадніцамі так і бегае як падсмалены. І нячысцік яго ведае, адкуль гэта ўсё ў яго бярэцца? Так абніме, так да грудзей прыцісне, ажно неяк млосна-млосненька робіцца. А як пачне цалаваць і цалаваць без канца, дык, даліпантачкі, твар гарыць, проста, як хто яго крапівой высек. Ох, Мацейка, Мацейка! Штосьці зашчыльна ты ка мне прыліпаеш, каб не наварылі гэтак мы з табой якой саладухі.<i> (Максім храпе.)</i> Ай, гэта ж тата на ложку! А я думала, што ўжо пайшоў. Ну, добра, што хоць спіць, як апошняе ў печ усыпаўшы, а то было б паранкі і мне, і Мацейку за такую маю гутарку. <i>(Далей круціцца перад люстэркам, прымярае, як лепей, вянок і напявае.)</i></p>
<div class="POETRY">
<p>У гародзе качка,</p>
<p>За гародам качка.</p>
<p>Любіць, любіць мой міленькі,</p>
<p>Хоць я не дварачка!</p>
<p> </p>
<p>У гародзе мята,</p>
<p>За гародам мята.</p>
<p>Любіць, любіць мой міленькі,</p>
<p>Хоць я не багата!</p>
<p> </p>
<p>У гародзе птушка,</p>
<p>За гародам птушка.</p>
<p>Любіць, любіць мой міленькі,</p>
<p>Хоць я не падушка!</p>
<p> </p>
<p>У гародзе вішня,</p>
<p>Ля вішні — чарэшня.</p>
<p>Любіць, любіць мой міленькі,</p>
<p>Хоць я не яешня!</p>
</div>
<div class="CLEAR"></div>
<p> </p>
<p> </p>
<p>Ха-ха-ха! Хоць я не яешня, а, пэўна, як глядзіць на мяне, дык слінкі так і цякуць. Каб толькі папусцілася, дык з’еў бы мяне і не аблізаўся б нават.</p>
<p> </p>
<div class="POETRY">
<p>У гародзе дзічка,</p>
<p>За гародам дзічка.</p>
<p>Любіць, любіць мой міленькі,</p>
<p>Хоць я невялічка!</p>
</div>
<div class="CLEAR"></div>
<p>Ой, ой! Хоць я і невялічка, але добра ўжо ведаю, чаго хлапцам ад мяне хочацца.</p>
<div class="POETRY">
<p>У гародзе хатка,</p>
<p>За гародам хатка,</p>
<p><i>	(Глянуўшы ў акно.)</i></p>
<p>Ой, ідзе ўжо мая мамка —</p>
<p>Будзе вайна з таткай.</p>
</div>
<div class="CLEAR"></div>
<p> </p>
<h3><a id="chapter3"></a>З’ява ІІІ</h3>
<p>Максім, Кацярынка, Даміцэля.</p>
<p> </p>
<p>Даміцэля <i>(уваходзіць з судамі вады і стаўляе іх каля парога на прылаўку. Да Кацярынкі).</i> А ты гэта, сарока, чаго так ухмыляешся да люстэрка, як серада на пятніцу? Звалаклася недзе, а тут адной мне хоць падарвіся: ні вады каму прынесці, ні ў хаце прыбраць. Зараз  жа мне хату замятай!<i> (Порацца качаргой у печы.)</i></p>
<p>Кацярынка (<i>замятаючы хату</i>). Чаго, мамка, раз’ехалася, як прачыстая на сенажаці? Я ж не сядзела рукі злажыўшы. (<i>Расцягваючы</i>.) У-ста-ла, па-мы-ла-ся, павяла ця-луш-ку, напасвіла, назбірала кве-та-чак і вяночак спляла! <i>(Кідае венік, знімае вянок і хоча надзець яго матцы.)</i> Паглядзіце, які харошанькі! А як ён мамцы ідзе да твару! Даліпантачкі, хоць да шлюбу мамку вядзі! Каб татка ўгледзеў, вота б пацалаваў з любасці!</p>
<p>Даміцэля <i>(зрываючы вянок)</i>. Адчапіся, назола! Я ўжо на каптур замяніла свой вянок у царкве, а ты, з вялікай рызыкі, каб толькі не згубіла свайго дзе пад плотам.</p>
<p>Кацярынка <i>(зноў налажыўшы сабе вянок на галаву, замятаючы хату)</i>. А скажыце, мамачка: ці гэта не ўсё роўна будзе, ці вянок у царкве на каптур прагандляваць, ці згубіць яго пад плотам? А мо і мамка перш згубіла, а пасля памяняла?</p>
<p>Даміцэля. Замятай вось лепей, а не мялі языком, як калатоўкай! Яшчэ молада ўсё ведаць — што трэба і што не трэба.</p>
<p>Кацярынка <i>(круцячыся з венікам і прыпяваючы).</i></p>
<div class="POETRY">
<p>Сама хату падмяла,</p>
<p>Сені выпратала;</p>
<p>Сама сябе палюбіла,</p>
<p>Сама высватала.</p>
</div>
<div class="CLEAR"></div>
<p>Даміцэля. Пацеры ці згаварыла, што так выкручваешся, як скурат на агні. Бяры настольнік і засцялі стол! Снедаць даўно ўжо пара.</p>
<p>Кацярынка <i>(засцілаючы стол).</i> А, мамка, тату будзіце, а то ўсю гаспадарку сваю праспіць.</p>
<p>Даміцэля <i>(стаўляючы на стол яешню і бліны). </i>Глядзі, каб ты толькі сама сябе не праспала, а за бацьку не бойся!</p>
<p>Кацярынка <i>(глянуўшы на яду)</i>. Ого! Мамка сягоння бліноў і яешні напякла.</p>
<p>Даміцэля. А нешта ж ты не ведаеш, што сягоння толькі другі дзень Сёмухі? <i>(Ідзе да ложка і будзіць Максіма.)</i> Трахім, Трахім! Уставай! Годзе табе адлежваць бакі! Паўдня ўжо на дварэ! На стале снеданне! Уставай! <i>(Прыглядаючыся да бравэркі.)</i> Адкуль ён гэту бравэрку сцягнуў? Гэта ж не наша! Паглядзі, Кацярынка!</p>
<p>Кацярынка (<i>прыглядаючыся)</i>. Але ж, не наша! Мусіць, тата памяняў з некім, як мамка вянок на каптур.</p>
<p>Даміцэля. Ды ўжо ж недзе памяняў, бо ўчора, апоўначы, п’яны прыйшоў, чуць памагла на ложак узабрацца. <i>(Тузаючы Максіма.)</i> Уставай жа, каб ты не ўстаў! А то зараз мешалкай...</p>
<p>Максім <i>(усхапіўшыся і хрысцячыся)</i>. Цьфу, ізноў мешалка! Каб яе пярун пашчапаў!</p>
<p> </p>
<p>Даміцэля і Кацярынка адскакваюць ад ложка, здзіўленыя, перапужаныя.</p>
<p> </p>
<p>Даміцэля.  Кацярынка. <i>Разам. </i>Гэта ж не Трахім! Гэта ж не тата!</p>
<p>Максім <i>(праціраючы вочы, убок)</i>. На табе! Хата чужая, баба чужая, а заместа майго ўласнаручнага сына — нейкае спаднічнае стварэнне! Вось так папаўся ў нерат — ні ўзад ні ўперад! Ну, Максім! Ламі мазгі, каб не прапаў саўсім.</p>
<p>Даміцэля <i>(прыгледзеўшыся)</i>. Ды гэта ж наш кум — Максім Кутас!</p>
<p>Кацярынка. Ха-ха-ха! Татка на дзядзьку Максіма перакуліўся! Ха-ха-ха! Тата — ваўкалак, ваўкалак!</p>
<p>Максім <i>(ахіліўшыся бравэркай, садзіцца на ложку)</i>. Што я тут бачу? Гэта ж Трахімава хата і яго баба. <i>(Да Даміцэлі.)</i> А мая ж Даміцэлька! Ці не ведаеш, якім-такім манерам я сюды папаўся?</p>
<p>Даміцэля. Я зараз манеры выганю васпану з галавы! Дзесятаму закажаш, як чужых жонак поначы ашукваць. <i>(Ідзе ў качарэжнік і бярэ мешалку.)</i></p>
<p>Кацярынка <i>(убок)</i>. Быў адзін тата, а цяпер аж два! <i>(Да Максіма.)</i> Мусіць, дзядзька сягоння кепска з мамкай вянок на каптур гандляваў, дык яна хоча прыдатку даць.</p>
<p>Максім <i>(чухаючы галаву)</i>. І ўпутала ж мяне нядобрае ў гэту авантуру! Яшчэ з гэтай бабай, можа, і дам як-колечы рады, але што будзе, як мая Паланея ды Трахім даведаюцца? А тут яшчэ гэты, як на безгалоўе, «Страшны суд» вісіць на сцяне! <i>(Да Даміцэлі.</i>) Кумачка, Даміцэлька! Кінь ты гэту мешалку, я сваёй маю аж вось пакуль! <i>(Паказвае на шыю.)</i></p>
<p>Даміцэля <i>(прыступаючы да Максіма з мешалкай).</i> Я цябе пытаюся: чаго ты ўбіўся ў чужую хату? Га?</p>
<p>Максім. А я ў свацці пытаюся: чаго я ўбіўся ў чужую хату?</p>
<p>Кацярынка. Ха-ха-ха! А я ў мамкі і дзядзькі папытаюся, чаму ў мяне цяпер два таты?</p>
<p>Даміцэля (<i>чуць не галосячы).</i> А божухна мой, бацюхна! І собіла ж, каб гэтакае ліха ні за што ні пра што звалілася на маю галаву?! Гэта ж як даведаюцца на сяле, на вуліцу нельга будзе паказацца: вочы заплююць. Ды яно і варта: маю, дзякуй Богу, свайго чалавека, хоць у гадах, але хай так яшчэ і малады дакажа; дачку аддавай хоць у пятніцу замуж, а тут — на табе! — гэты чорт! І каб я хоць пальцам на яго калі кіўнула. <i>(Трасучы мешалкай.)</i> І-і, лабідуда няшчасны! Чаму ты, ідучы сюды, галавы сабе не збяёдаў або кастылёў сваіх не павыкручваў?!</p>
<p>Максім. Чаму лепей мяне маці малога, у начоўках купаючы, не ўтапіла, чымся я меў дачакацца гэтакага сораму? Сам я, дзякуй Богу, не маладзёначак, сын каля дзевак юрыць ды свая кабеціна яшчэ не зломак, хоць, не раўнуючы, палі забівай, а тут — на табе! Яшчэ гэта з мешалкай, ведзьма кіеўская!</p>
<p>Кацярынка <i>(убок)</i>. Ужо мы з Мацейкам сваякі!</p>
<p>Даміцэля. Што я скажу — як даведаецца — свайму Трахіму?</p>
<p>Максім. Куды я дзенуся — як даведаецца — ад сваёй Паланеі?</p>
<p>Кацярынка (<i>убок</i>). Як гэта я, пасля такога сваяцтва, буду цалавацца з Мацейкам?</p>
<p>Даміцэля <i>(з рызыкай).</i> Гэта ты ўсё, гад, наварыў гэтай саладухі, каб цябе зямля не насіла, абібок пракляты!  Бяссорамнік! А яшчэ — кум! Хоць бы пайшоў, злыдзень, дамоў у сваёй пары, каб мае і людскія вочы не бачылі!</p>
<p>Максім. Не я, а ты, ведзьма, вінавата! Нарабіла пекла і маёй, і сваёй хаце ды яшчэ рызыкуе. Нашто пусціла на свой ложак, калі бачыла, што гэта я — не я?</p>
<p>Кацярынка (<i>убок</i>). Шкода, што мамка дзядзьку падсаджвала!</p>
<p>Даміцэля <i>(заламаўшы рукі, слязліва)</i>. І што тут рабіць, што чыніць? Не будзе ўжо мне жыцця з Трахімкам, на векі вечныя не будзе! Прапала маё сумленне кабечае, за нямашто прапала! Асталася адна сцежкадарожка: пайду ўтаплюся, ды ўсё тут! Хай мяне ўжо цяпер халодная вадзіца галубіць, а не мой саколік Трахімка. <i>(Плана, абапёршыся на мешалку.)</i></p>
<p>Максім. Страшны суд будзе дома, ох, на ўсё жыццё маё страшны! Не зазнаць ужо мне на векі вечныя дабра і спакою са сваёй Паланейкай. Які я цяперака, к чорту, муж яе? Як там ні было, а ўсё-такі перажыў век паводле боскага прыказання, хоць мо і былі якія грашкі тайныя, але не такія ж ужо яўныя! А цяпер... цяпер адно збаўленне асталося для святога яе і майго спакою: дзяга ёсць, пайду і павешуся. Хай пятля раменная маю шыю абыме заместа ручак цёпленькіх маёй Паланейкі. <i>(Звесіў галаву і задумваецца.)</i></p>
<p>Кацярынка <i>(убок)</i>. На табе, баба, груцы з бобам! Да нашага сваяцтва з Мацейкам прыбудзе яшчэ жалоба.</p>
<p>Даміцэля. Нічога-такі іншага не выходзіць: пайду тапіцца! Апошнія мінуты прыйшлі майго жыцця. <i>(Да Кацярынкі.)</i> Як прыйдзе татка, то скажы, дзетка, што ўтапілася вось праз гэтага... Дзе мая толькі хустка? <i>(Шукае хустку.)</i></p>
<p>Максім. Няма інакшае рады: пайду павешуся. Апошні канец на мяне прыйшоў. <i>(Да Кацярынкі.)</i> Як убачыш, Кацярынка, маю Паланею, дык скажы, галубка, ёй, што я павесіўся вось праз гэту... Дзе толькі мая шапка? <i>(Шукае шапку.)</i></p>
<p>Даміцэля <i>(закручваючы хустку)</i>. Бывай здарова, дзеткі. Кланяйся тату! <i>(Хоча выходзіць.)</i></p>
<p>Максім <i>(надзяваючы шапку).</i> Бывай здарова, Кацярынка! Кланяйся маёй Паланеі! <i>(Хоча выходзіць.)</i></p>
<p>Кацярынка <i>(убок)</i>. Я думала, што яны жартуюць, ажно такі папраўдзе шукаюць гуза. <i>(Забягаючы ад парога да Максіма і Даміцэлі.)</i> Што гэта вы? За ноч клёпкі ўсе ў галаве пагублялі? Мала аднаго грэху, дык хочаце яшчэ другі на душу браць! Вось лепей памірыцеся ды думайце, як з гэтай бяды выкараскацца, каб воўк быў сыт і каза цэла. Снеданне на стале застыне, зглуміцца, а яны скарэй вешацца, тапіцца! Калі ўжо так не хочаце мірыцца, то хоць без міру пад’ешце, тады і работа складней пойдзе, як пацяжэеце. А па-мойму, лепш не смяшыце людзей, і ўсё тут!</p>
<p>Даміцэля. А мо і праўду кажаш, Кацярынка? Што ты, кумок, на гэта?</p>
<p>Максім. Дый, па-мойму, свацейка, гэтак лепей будзе... У жываце маім ужо даўно салаўі пяюць. Паснедаем, а там...</p>
<p>Даміцэля. Такі ж паснедаем, а там...</p>
<p>Кацярынка. А там мамка новы каптур пашые для таты, а дзядзька новую мешалку зробіць для цёткі. <i>(Усе садзяцца за стол і снедаюць.)</i></p>
<p>Даміцэля <i>(пакручваючы скавараду)</i>. Вось, кумок, з гэтага боку лепшая скварка! Не саромся, бяры і еш на здаровейка!</p>
<p>Максім <i>(пакручваючы скавараду)</i>.Не турбуйцеся, кумка! Лепей ты яе бяры. Мне пасля ўчарашняга неяк ні сёе ні тое. Адным словам, праўду свацці скажу: залішне выпіў.</p>
<p>Даміцэля. Праўду, кумок, кажаце! Я сама гэта заўважыла, што трохі слаб быў на нагах. Куму пахмяліцца б не шкодзіла.</p>
<p>Максім. Сам анёл-пацяшыцель падсказаў кумцы гэту думку! Усё роўна, як бы ты, Даміцэлька, у маёй душы сядзела і падслухала, чаго ёй хочацца.</p>
<p>Даміцэля. Ай! Уто ж я дурная! Гэта ж і ёсць чым чарвячка замарыць! Мой учора з прычыны першага дня Сёмухі прызапасіў паўквартачку, каторай з палавінку выпіў, а рэшта асталася. Прынясі ты, Кацярынка, пляшку і чарку: там — у лыжачніку знойдзеш.</p>
<p>Кацярынка <i>(прыносячы паўквартоўку і чарку. Убок)</i>. Вот і салодкую гарэлку будзем піць!</p>
<p>Даміцэля (<i>наліваючы і падсоўваючы чарку Максіму)</i>. Выпі, кумок, каб на сэрцайку палягчэла! Я ж дык і зроду не піла і не п’ю.</p>
<p>Максім. А мая Паланея часам любіць пацягнуць. <i>(Выпіваючы.)</i> За тваё здароўе, кумка, і тваё, Кацярынка! <i>(Маргаючы да Даміцэлі.)</i> Можа ж, некалі сваяўство якое звядзём. У мяне — Мацейка, у цябе — Кацярынка, а там<i> (штурхаючы Даміцэлю ў бок),</i> як ведаеш, кумка, і да царквы недалёка.</p>
<p>Даміцэля. Яно ж так! Што каму суджана, дык і пехатой таго не абойдзеш, і з канём не аб’едзеш. Што ж? Мая Кацярынка, як сам, кумок, бачыш, нікому не ўступіць — і з розумам, і з рукамі.</p>
<p>Кацярынка <i>(закручваючыся хвартухом)</i>. А я яшчэ замуж не хачу, і Мацейка, я ведаю, жаніцца не хоча!</p>
<p>Максім. А я нешта другое заўважыў па табе і па Мацею там, у садзе. Помніш? Ха-ха-ха! Засаромелася!</p>
<p>Даміцэля. Трэ было, кумок, кіем даць хлуду добра аднаму і другому. Занадта рана пачалі ўжо нюхацца з сабой. Яшчэ малако матчына на губах ці абсохла.</p>
<p>Максім. А, кумка, помніш, як мы гэта калісь... у поле яшчэ ганялі... Хэ-хэ-хэ!</p>
<p>Даміцэля. Ужо, кум, выпіў чарку і пачаў брахаць. Скажу Паланеі.</p>
<p>Максім. Толькі, кума, перш мешалку ад яе адкрадзь.</p>
<p>Кацярынка (<i>убок</i>). Але дзе ж гэта прапаў мой першы татка?</p>
<p>Даміцэля. Што ты кажаш?</p>
<p>Кацярынка. Я кажу, дзе падзеўся тата наш?</p>
<p>Даміцэля. А гакі ж праўда: дзе ён падзеўся? Гэта ўсё кум мне нарабіў! Як загаварылася, дык і на свайго забылася.</p>
<p>Максім. Ды і я тут пры куме задлякаўся, а мая Паланейка недзе даўно прачакалася.</p>
<p>Даміцэля. З’ямо, кумок, ды пойдзем: я — шукаць свайго Трахімкі, а ты — сваёй Паланейкі. Ужо я раздумалася — не пайду тапіцца: вада яшчэ такая халодная.</p>
<p>Максім. І я ўжо раздумаўся — не пайду вешацца: дзяга яшчэ парвецца.</p>
<p>Кацярынка. І я раздумалася: пайду замуж за Мацейку, а то, чаго добрага, пасля адрачэцца.</p>
<p>Даміцэля. Бач ты яе, чаго захацела! А пацеры ўмееш?</p>
<p>Максім. Нічога, кумка! Пацеры не воўк — у лес не збягуць. А мой Мацейка —хлопец хоць куды! Яна смак чуе ў ім.</p>
<p>Даміцэля. Ну, кум ізноў пачынае сваё! Выпівай ды ідзём ужо. Дзе мая толькі мешалка?</p>
<p>Максім (<i>выпіўшы</i>). Ідзём, кумка. Удваіх усё-такі смялей крыху.</p>
<p> </p>
<p>Выходзяць; Даміцэля з мешалкай.</p>
<p> </p>
<p> </p>
<h3><a id="chapter4"></a>З’ява IV</h3>
<p>Кацярынка адна.</p>
<p> </p>
<p>Кацярынка. Ха-ха-ха! Вось так камедыя! Мамка тату згубіла, а дзядзька цётку згубіў! Ха-ха-ха! Як знойдуць адно аднаго, уто будуць мешалкі ў рабоце! Хаха-ха! Каб цяпер Мацейка, барані божа, прыйшоў, то ж бы разам пасмяяліся. <i>(Скача і прыпявае.)</i></p>
<p> </p>
<div class="POETRY">
<p>Хто у боб, хто ў гарох,</p>
<p>А хто ў саладуху.</p>
<p>Там, дзе двух, будзе трох;</p>
<p>Дасць дзед бабе духу!</p>
</div>
<div class="CLEAR"></div>
<p><i>	(Круцячыся перад люстэркам.)</i></p>
<div class="POETRY">
<p>А на дварэ курта брэша,</p>
<p>Ка мне міленькі мой чэша.</p>
<p>Ой, ці чэша, ці не чэша,</p>
<p>А мне сэрцайка пацеша!</p>
<p>А мо трэба ўжо і мне</p>
<p>Да Мацейкі часаць?</p>
<p>А мо лепей, а мо лепей</p>
<p>Пачакаць, пачакаць?</p>
</div>
<div class="CLEAR"></div>
<p><i>	(Папраўляе пасцель на ложку.)</i></p>
<p>Трэба пакуль што хоць ложак у парадак прывесці, а то раскулдычаны, як бы тут рота салдатаў спала! Ха-ха-ха!</p>
<div class="POETRY">
<p>Падушачкі, падушачкі,</p>
<p>Мае пухавыя!</p>
<p>Малодачкі, малодачкі,</p>
<p>Мае маладыя!</p>
</div>
<div class="CLEAR"></div>
<p><i>(Скача.)</i></p>
<div class="POETRY">
<p>Каго люблю, каго люблю,</p>
<p>Таго пацалую,</p>
<p>Пухавую падушачку</p>
<p>Таму падарую!</p>
<p>Як прыехаў, як прыехаў</p>
<p>Мой міленькі позна,</p>
<p>Параскідаў, параскідаў</p>
<p>Падушачкі розна.</p>
<p>Як прыехаў, як прыехаў</p>
<p>Мой міленькі з места,</p>
<p>Паскладаў ён, паскладаў ён</p>
<p>Падушачкі ў месца.</p>
</div>
<div class="CLEAR"></div>
<p><i>(Чуваць ігру на скрыпцы. </i></p>
<p><i>	Кацярынка, прыслухаўшыся.)</i></p>
<div class="POETRY">
<p>На вуліцы скрыпка йграе,</p>
<p>Мяне ж маці не пускае;</p>
<p>Пусці, маці, пагуляці,</p>
<p>Калі хочаш меці зяця!</p>
</div>
<div class="CLEAR"></div>
<p><i>(Ідзе к дзвярам.)</i></p>
<div class="POETRY">
<p>Нашто тое а, бэ, цэ,</p>
<p>Нашто тое слова,—</p>
<p>Калі мілы пацалуе,</p>
<p>То і я гатова.</p>
</div>
<div class="CLEAR"></div>
<p> </p>
<h3><a id="chapter5"></a>З’ява V</h3>
<p>Кацярынка, Мацейка.</p>
<p> </p>
<p>Кацярынка <i>(адскочыўшы ад дзвярэй).</i> Гэта ты, Мацейка?!</p>
<p>Мацейка <i>(са скрыпкай)</i>. Гэта я, Кацярынка!</p>
<p>Кацярынка. Ха-ха-ха! Мацейка прыйшоў да Кацярынкі!</p>
<p>Мацейка. Ха-ха-ха! І Кацярынку Мацейка дома адну застаў! <i>(Абымаючы.)</i></p>
<div class="POETRY">
<p>Кацярына рана ўстала,</p>
<p>У суседа запытала:</p>
<p>Ці не відзеў, ці не бачыў</p>
<p>Хто хвартух мой паскудлачыў?</p>
</div>
<div class="CLEAR"></div>
<p> </p>
<p>Кацярынка</p>
<p><i>(абымаючы Мацейку)</i></p>
<div class="POETRY">
<p>Мацей, не дурэй,</p>
<p>Не дзяры сарочкі,—</p>
<p>Не ты праў, не ты ткаў,</p>
<p>А паповы дочкі.</p>
</div>
<div class="CLEAR"></div>
<p>Ха-ха-ха! А чаго ты прыйшоў, Мацейка?</p>
<p>Мацейка. Да Кацярынкі ў госці прыйшоў і... гарэлачкі прынёс! <i>(Паказваючы паўквартоўку.)</i> Во!</p>
<p>Кацярынка. А за гэта сухой лазні не дастанеш ад мамкі і таткі?</p>
<p>Мацейка. Гэта толькі татка сягоння дастане ад мамкі лазні, бо дома не начаваў.</p>
<p>Кацярынка. І мой дастане, бо таксама дома не начаваў.</p>
<p>Мацейка. Ха-ха-ха! Вось так аказія! Затое ж мы вып’ем з табой за іх здароўе.</p>
<p>Кацярынка. Вып’ем, Мацейка! Але і за здароўе мамак нашых, бо каб не яны, дык як жа б мы тут з табою выпівалі. Бачыш, і закуска нават гатова!</p>
<p> </p>
<p>Падыходзяць да стала і выпіваюць.</p>
<p> </p>
<p>Мацейка. Вып’ем па адной!</p>
<p>Кацярынка. А пасля і па другой!</p>
<p>Мацейка <i>(абняўшы Кацярынку, прыпявае)</i></p>
<div class="POETRY">
<p>А, дзевачкі, і я ваш!</p>
<p>Пойдзем разам на кірмаш,</p>
<p>А з кірмашу дадому</p>
<p>Ды ў ярную салому!</p>
</div>
<div class="CLEAR"></div>
<p>Кацярынка</p>
<p><i>(таксама)</i></p>
<div class="POETRY">
<p>Па саломе качалася,</p>
<p>Нічога мне не сталася;</p>
<p>Зялёнае сена —</p>
<p>Яно мяне з’ела.</p>
</div>
<div class="CLEAR"></div>
<p>Мацейка. А цяпер вып’ем па другой!</p>
<p>Кацярынка. А пасля і па трэцяй!</p>
<p>Мацейка</p>
<div class="POETRY">
<p>Дзяўчыначка чарнаброва</p>
<p>Паехала ў лес па дрова,</p>
<p>Паехала чорным бычкам,</p>
<p>Завязаўшы пастол лычкам.</p>
</div>
<div class="CLEAR"></div>
<p>Кацярынка</p>
<div class="POETRY">
<p>Я на ганачку стаю,</p>
<p>Слёзы коцяцца;</p>
<p>Дзеўкі замуж ідуць,</p>
<p>І мне хочацца.</p>
</div>
<div class="CLEAR"></div>
<p>Мацейка. А цяпер вып’ем па трэцяй!</p>
<p>Кацярынка. А пасля і па чацвёртай!</p>
<p>Мацейка. Ужо не астанецца па чацвёртай.</p>
<p>Кацярынка. Дык і будзе годзе на расходзе!</p>
<p> </p>
<p>Мацейка</p>
<div class="POETRY">
<p>Чаму Каську не любіць,</p>
<p>Калі Каська ладна;</p>
<p>Хвартух новы, паркалёвы,</p>
<p>Спаднічка ядвабна!</p>
</div>
<div class="CLEAR"></div>
<p>Кацярынка</p>
<div class="POETRY">
<p>Цераз рэчку, цераз стаў</p>
<p>Любіў мяне Станіслаў;</p>
<p>І я яго любіла,</p>
<p>Ды спаднічку згубіла!</p>
</div>
<div class="CLEAR"></div>
<p>Мацейка. Ха-ха-ха! Як добра без старых загуляць трохі і пасмяяцца!</p>
<p>Кацярынка. Але каб толькі з гэтага смеху не выйшла якога грэху?</p>
<p>Мацейка. Як не захочаш, то і не выйдзе. Але ведаеш што? — пойдзем з табой «таўкачыкі»! Бо як трошкі я лыкну, дык тады бярэ мяне ахвота паскакаць.</p>
<p>Кацярынка. І мне таксама хочацца. Сып, Мацейка!</p>
<p>Мацейка. Давай, Кацярынка! <i>(Мацейка скача «таўкачыкі», а Кацярынка толькі памагае прыпяваць.)</i></p>
<div class="POETRY">
<p>Шах-мах, таўкачыкі!</p>
<p>Шах-мах, асіновы!</p>
<p>А работы Максімовы!</p>
<p>Сем год валяліся,</p>
<p>Пакуль к ступе дабраліся,</p>
<p>Шах-мах, таўкачыкі!.. і г. д.</p>
<p>То ў ніт, то пад ніт,</p>
<p>То у бердачка,—</p>
<p>Прыбівай, прыбівай,</p>
<p>Маё сэрдачка!</p>
<p>Не сядзі ля мяне</p>
<p>Ды не братайся;</p>
<p>За ручанькі не трымай</p>
<p>Ды не радуйся!</p>
</div>
<div class="CLEAR"></div>
<p>Кацярынка <i>(разахвочаная)</i>. А цяпер — «цыганку», Мацейка!</p>
<p>Мацейка. Сып «цыганку», Кацярынка!</p>
<p>Кацярынка. Лаві! <i>(Надзявае шапку Мацееву і скача «цыганку». Мацей даганяе.)</i></p>
<div class="POETRY">
<p>Я — цыганка маладая,</p>
<p>Я — цыганка не старая,</p>
<p>Знаю варажыць!</p>
<p>Э-эх! Знаю варажыць!</p>
<p>О, падай, Мацейка, ручку</p>
<p>Ды насып мне грошай кучку,—</p>
<p>Усю праўду скажу!</p>
<p>Э-эх! Усю праўду скажу!</p>
</div>
<div class="CLEAR"></div>
<p>Мацейка <i>(злавіўшы Кацярынку і цалуючы)</i>. Ха-ха-ха! А што, такі злавіў! Ужо з маіх рук не выкруцішся!</p>
<p>Кацярынка <i>(цалуючы).</i> Паглядзім! Гэта яшчэ, як я захачу!</p>
<p> </p>
<p>Уваходзяць Трахім і Паланея з мешалкай.</p>
<p> </p>
<p> </p>
<h3><a id="chapter6"></a>З’ява VI</h3>
<p>Тыя ж і Трахім, Паланея.</p>
<p> </p>
<p>Трахім <i>(убачыўшы, як Мацейка з Кацярынкай цалуюцца, да Мацейкі)</i>. А ты гэта, шэльма, што вырабляеш з маёй Кацярынкай?</p>
<p>Мацейка <i>(адскочыўшы)</i>. Я... я... нічога! Гэта мы... гэта мы з Кацярынкаю «цыганку» скачам.</p>
<p>Кацярынка. Так, так, татачка! «Цыганку» з Мацейкам скакалі. Вось яшчэ і шапка ў мяне на галаве.</p>
<p>Трахім. Каб толькі гэтак часам вы цыганят без пары не наскакалі? Глядзіце ў мяне!</p>
<p>Кацярынка. Татачка, я добра гляджу!</p>
<p>Мацейка. І я ў шапку не сплю!</p>
<p>Паланея <i>(да Мацейкі).</i> Ты таты не бачыў?</p>
<p>Мацейка. Я спаткаў — як татка з цёткай Даміцэляй пад нашу хату пайшлі.</p>
<p>Трахім. А мы з кумой пайшлі пад манапольку і такім манерам, значыцца, размінуліся. <i>(Падыходзячы да стала.) </i>А гэта што за пляшкі?</p>
<p>Кацярынка. Гэта... гэта мамка з дзядзькам Максімам частавалася; ён у нас сягоння начаваў.</p>
<p>Паланея <i>(убок)</i>. Ну, дзякуй Богу, не я адна набралася грэху!</p>
<p>Трахім <i>(убок)</i>. Эге! значыцца, і мая Даміцэля не без таго, што і я? <i>(Да Паланеі.)</i> Хадзем, кумка, пагасці трохі ў мяне. Ужо твой не дзе падзеўся, калі тут быў сягоння.</p>
<p>Паланея. А чорт яго бяры, калі ён пусціўся ў бадзяцкую скуру і дома не начуе!</p>
<p>Трахім. Ціха, ціха, кума! Лепей не ўспамінай! Вось садзіся ды вып’ем па чарачцы.</p>
<p> </p>
<p>Дастае паўквартоўку,і частуюцца з Паланеяй. Мацейка з Кацярынкай у старане між сабою жартуюць.</p>
<p> </p>
<p>Паланея. І собіла ж куму ў нашу хату забрацца?</p>
<p>Трахім. Так, так! Але і куме надало ўпусціць мяне?</p>
<p>Паланея. Як гэта выйшла — розуму я не прыстаўлю?</p>
<p>Трахім. І я, хоць не з дурнога заводу, але нічога не ўкемлю.</p>
<p>Мацейка. Адным словам, без паўкварты не разбярэш. Ха-ха-ха!</p>
<p>Паланея <i>(да Мацейкі).</i> А да цябе, паўкварта, калі не п’юць, то і не кажы «здароў будзь».</p>
<p>Трахім. Затое ж, кумка, будзь здарова!</p>
<p>Паланея. На здароўе, кумок, на здароўе! <i>(Выпіваюць.)</i></p>
<p>Трахім. А цяпер, можа, паскачам, кумка? Мацейка пайграе нам.</p>
<p>Паланея. Ды ўжо ж, кумок!.. Ці за адну нагу вісець, ці за дзве — адна ласка. <i>(Да Мацейкі.)</i> Іграй, Мацейка!</p>
<p>Мацейка. Мамка, як не стыдна? Гэта ж ужо мне з Кацярынкай лепей уходзе, як табе з дзядзькам...</p>
<p>Трахім. Не тваё дзела, блазнюк! Іграй, калі кажуць! Бач ты яго, як разласаваўся да Кацярынкі!</p>
<p>Мацейка. Ну, ужо буду! А што іграць?</p>
<p>Паланея. Рэж лявоніху!</p>
<p>Мацейка <i>(убок)</i>. Папілі салодкую гарэлку, а цяпер і вяселле ім іграй. <i>(Іграе лявоніху, а Трахім з Паланеяй скачуць.)</i></p>
<div class="POETRY">
<p>Ой, Лявоніха, Лявоніха мая!</p>
<p>Несалоная капуста твая!</p>
<p>Ліха мачыха на пасынка была,</p>
<p>Несалоную капусту дала;</p>
<p>А пасынка дык і чорт не бярэ,</p>
<p>Несалоную капусту жарэ!</p>
</div>
<div class="CLEAR"></div>
<p> </p>
<h3><a id="chapter7"></a>З’ява VII</h3>
<p>Тыя ж і Максім, Даміцэля.</p>
<p> </p>
<p>Даміцэля <i>(кідаючыся з мешалкай да танцуючых). </i>А гэта што такія за гоцы ў маёй хаце?</p>
<p>Трахім і Паланея <i>(пакідаючы гульню)</i>. Мы... мы... так сабе... паскакаць хацелі!..</p>
<p>Даміцэля <i>(да Трахіма).</i> Ты дзе гэта ўсю ноч прападаў?</p>
<p>Трахім. А ты, як мяне няма дома, дык з гэтым валочышся!!</p>
<p>Даміцэля <i>(трасучы мешалкай)</i>. Я цябе пытаюся, бясстыднік! Чаму дома не начаваў?</p>
<p>Мацейка. Цётка, так не крычыце на дзядзьку: ужо мамка на яго накрычала і мешалкай настрашыла. Дзядзька ў нас начаваў.</p>
<p>Паланея <i>(схапіўшы мешалку сваю, да Максіма). </i>Ну, кавалерчык! Гавары мне, дзе ты сягоння на начлезе быў? Га?</p>
<p>Кацярынка. Цётка, так не пужай дзядзьку, ужо яму мамчына мешалка далася ў знакі. Ён у нас начаваў.</p>
<p>Паланея <i>(да Даміцэлі).</i> Дык гэта ты мне, імасць, зводзіш майго старога? Як табе стыду няма! Усё ведаю: яешняй частавала, бессаромніца, і гарэлкай. Бач, якая гасцінная!</p>
<p>Мацейка. Мамка! І ты ж дзядзьку частавала таксама — яешняй і паўквартай.</p>
<p>Даміцэля <i>(да Паланеі)</i>. Ага! Дык вось якая, ясна пані, з сорамам! Чужых мужыкоў адбівае ды яшчэ на вока выкідае, калі чалавек праз памылку зайшоў і заначаваў.</p>
<p>Трахім. Але ж, міленькая, але,— праз памылку ў кумаву хату папаў. Прабудзіўся гэта я раніцай, а кума, каб ёй здароўе, будзе мяне мешалкай. І скажы, што я вінават?</p>
<p>Максім. Знаю тваю натуру, зладзюга! Праз памылку! Праз памылку! Напаіў мяне, а сам пайшоў у маю хату начаваць.</p>
<p>Трахім. А не ты прынёс другую паўкварту, каб мяне спаіць? Га?! Можа, скажаш — няпраўда? А тады — дзе ж цябе нячысцік занёс, як я добра выпіў?</p>
<p>Паланея <i>(да Даміцэлі).</i> Я думала, што маю куму і суседку дарэчную. Прыляціць, бывала: пазыч рэшата, пазыч чапялы! Усё давала, а яна вунь якія падступкі мне робіць. Мужа роднага адбівае!</p>
<p>Даміцэля. Але ж, але! Добранькая, нечага сказаць! То ёй Даміцэлька пажынай, то памажы гной растрэсці — і Даміцэлька, як магла, памагала. А яна адплацілася: каб каго — гаспадара апошняга звабіла! Варопаўка! Чаму яшчэ зямля цябе носіць?</p>
<p>Паланея. П’яўка чорная! Чаму яшчэ на цябе сонца свеціць?</p>
<p>Даміцэля. Маўчы, бо бельмачы павыдзіраю!!</p>
<p>Паланея. Калі табе не зойме, кудлы ўсе выкудлычу!</p>
<p>Даміцэля. На табе! на табе! <i>(Тыцкае хвігі.)</i></p>
<p>Паланея <i>(таксама)</i>. На! на! А што? — смачна?</p>
<p>Даміцэля <i>(учапіўшыся за Паланеіны валасы)</i>. Не будзеш ты болей гэтых каўтуноў насіць!</p>
<p>Паланея (<i>таксама</i>). Вылышу шэльму, як ліпку!</p>
<p>Трахім <i>(учапіўшыся за Паланею)</i>. Пакінь, кумка, пакінь! Ці табе справіцца з гэтай язычніцай? Яна ж мяне ўжо да паўсмерці загрызла.</p>
<p>Максім (<i>адцягваючы Даміцэлю)</i>. Не турбуйцеся, кумка! Я сам не дам ёй рады, а не то што каб ты... Балазе што хоць мешалку кінула. <i>(Разбароньваюць.)</i></p>
<p>Паланея <i>(трасучы на Даміцэлю кулаком)</i>. Я табе яшчэ ўпомнюся. Хіба я жыва не буду!</p>
<p>Даміцэля (<i>таксама</i>). Пазнаеш ты ў мяне, дзе ракі зімуюць!</p>
<p>Трахім <i>(да Максіма).</i> А ты і тут не вытрываў, каб за маю не ўчапіцца?</p>
<p>Максім. А ты чаго першы, схапіўшы ўпол, маю цягнуў? Га?!</p>
<p>Трахім <i>(трасучы кулаком).</i> Паткніся ты толькі другі раз — дам паранкі!</p>
<p>Максім (<i>таксама</i>). Папрабуй, кацэрнік, палезь — спушчу юху!</p>
<p>Трахім (<i>прыступаючы</i>). Ану, хоць крані?!</p>
<p>Максім (<i>таксама</i>). Паткніся?!</p>
<p>Трахім <i>(счапіўшыся за грудзі з Максімам).</i> Крані хоць пальцам, дык з зямлёю змяшаю!!</p>
<p>Максім. Хоць толькі замахніся, дык на блін зляплю!</p>
<p>Паланея <i>(схапіўшы мешалку і замахваючыся на Трахіма)</i>. Гэта ты, кум, усяму прычынай!</p>
<p>Даміцэля <i>(таксама замахваючыся на Максіма). </i>Гэта ты, кум, нарабіў гэтакай калатухі!</p>
<p>Мацейка <i>(адцягваючы Даміцэлю)</i>. Цётка! не бі майго тату!</p>
<p>Кацярынка <i>(адцягваючы Паланею)</i>. Цётка! Не чапай таты!</p>
<p>Паланея і Даміцэля (<i>у адзін голас</i>). Гвалт! Ратуйце! Забіваюць!</p>
<p> </p>
<p> </p>
<h3><a id="chapter8"></a>З’ява VIII</h3>
<p>Тыя ж і Ураднік, Соцкі. Пасля сяляне, сялянкі.</p>
<p> </p>
<p>Соцкі. Гэта што за разбой сярод белага дня, ды яшчэ ў свята?!</p>
<p>Усе <i>(кінуўшы калатню, бабы толькі трымаюць мешалкі, як посахі). </i>Мы нічога! Мы так сабе!..</p>
<p>Ураднік. А гвалт гэты хто спраўляў? А мешалкі гэтыя нашто ў руках?</p>
<p>Паланея. Гэта я свайго бараніла.</p>
<p>Даміцэля. А я свайго не папускала ў крыўду!</p>
<p>Мацейка. Ваша бродзіе! Мой тата і яе <i>(паказвае на Кацярынку)</i> тата мелі гонар біцца за нашых мамак.</p>
<p>Максім <i>(паказваючы на Трахіма)</i>. Гэты гад сягоння ў маёй хаце начаваў.</p>
<p>Трахім <i>(паказваючы на Максіма)</i>. Гэта сухая пятніца ўсю ноч сваёй асобай маю хату паганіў.</p>
<p>Паланея <i>(паказваючы на Даміцэлю)</i>. Гэта мокрая серада майму мазгі закруціла, і ён, не тут гаворачы, у яе хаце начаваў.</p>
<p>Даміцэля <i>(паказваючы на Паланею)</i>. Гэта ветраніца майму вочы пылам засыпала, і той, не тут успамінаючы, у яе хату папаў.</p>
<p>Ураднік. Нічога не панімаю!</p>
<p>Усе. І мы нічога не разумеем!</p>
<p>Мацейка. Рассудзіце, ваша бродзіе, усіх, і ўсё тут будзе.</p>
<p>Усе. Рассудзіце! Рассудзіце! Не разумеем!</p>
<p>Соцкі. Я, ваша бродзіе, панімаю!</p>
<p>Усе. Ну?</p>
<p>Ураднік. Дык як дзела абстаіць?</p>
<p>Соцкі. А так, ваша бродзіе: учора пад вечар Трахім і Максім выпівалі...</p>
<p>Максім <i>(паказваючы на Трахіма)</i>. Ён болей, ваша бродзіе.</p>
<p>Трахім <i>(паказваючы на Максіма)</i>. Каб ён толькі дыхаў! Я з чарачку, можа, выпіў, а ён усё вытрубіў.</p>
<p>Паланея. Каб не Трахім, то мой і ніколі б не піў.</p>
<p>Даміцэля. Мой жа бы ніколі і не панюхаў, каб не гэты звядзісвет, Максім яе!</p>
<p>Мацейка. Мой татка і яе <i>(паказвае на Кацярынку)</i> татка п’юць гладка — лепей яшчэ, як мы з вамі, ваша бродзіе!</p>
<p>Ураднік. Маўчыце ўжо вы! Хай адзін гавора!</p>
<p>Соцкі. Дык, значыцца, яны выпівалі і выпівалі. Пасля я іду вуліцай, дык яны і мяне паклікалі.</p>
<p>Ураднік. І цябе?</p>
<p>Соцкі. Але, ваша бродзіе. Я — чалавек падатлівай натуры, ды, у суседстве жывучы, мусіш з усім гадзіцца. Ну, значыцца, мы... яны выпівалі і выпівалі — а ўжо і ноч падышла. Тады сталі, значыцца, яны хваліцца, у каго жонка горшая. Максім кажа, што ў яго горшая...</p>
<p>Максім. Праўда, ваша бродзіе!</p>
<p>Соцкі. А Трахім кажа, што яго горшая!</p>
<p>Трахім. Так, так! Такі ж горшая!</p>
<p>Соцкі. Тады, значыцца, мы... яны выпівалі і выпівалі...</p>
<p>Ураднік. Годзе табе ўжо гэтага — выпівалі!</p>
<p>Соцкі. Слухаю, ваша бродзіе! Значыцца, яны вып... тады яны ў такую спрэчку залезлі, што аж я мусіў мірыць іх, і вып... і... пасля таго Максім кажа Трахіму, а Трахім — Максіму: памяняймася жонкамі, калі мая, кажа адзін, для цябе лепшая, а калі мая, кажа другі, для цябе лепшая! Гэта, значыцца, вазьмі яны, такім парадкам і памяняй жонкі, як, не пры вас кажучы, ваша бродзіе, цыганы кабыл. Значыцца, памяняўшы, тады ізноў вып... Не вытрымаю, ваша бродзіе. Максім купіў яшчэ прыдатку паўкварты за сваю, а Трахім паўкварты за сваю, тады вып... тады кажа Максім Трахіму: я пайду, значыцца, к тваёй у прымы. Трахім кажа Максіму: я пайду, значыцца, к тваёй у прымы. І, значыцца, яшчэ вып... пацалаваліся і пайшлі, барануючы нагамі. А Максім прыпяваў забароненую песню: «Ой ты, мая гарэліца, ой ты, весялушка!» І Трахім пацягваў таксама забароненыя прыпеўкі: «Курыць, веець мяцеліца!» А далей нічога я не ведаю. Толькі — гэты гвалт... ды мы яго разам з вамі, ваша бродзіе, пачулі, ідучы вуліцай, і сюды зайшлі.</p>
<p>Ураднік. Ну, што вы скажаце на гэта?</p>
<p>Усе. Нічога, ваша бродзіе!</p>
<p>Мацейка. Ваша бродзіе! Ды тут усё ясна: мой тата прыстаў у прымы <i>(паказваючы на Кацярынку)</i> да яе мамкі, а яе тата да маёй мамкі...</p>
<p>Соцкі <i>(паказваючы на Кацярынку)</i>. А ты, можа, верхалоз, хацеў бы да яе ў прымы?</p>
<p>Ураднік. Ну, што, прымакі! Можа, так і астаніцёся ў прымах?</p>
<p>Максім. Хай мяне бог крые! Усё роўна, як відаць, няма жонак на свеце без мешалак.</p>
<p>Трахім. Не хачу, ваша бродзіе! Мая цнотка добрая, а яго то, мусіць, і маю перагнала.</p>
<p>Паланея. Чымся з яе п’яніцай век гараваць, дык лепш хай свой чалавек трэзвы астаецца.</p>
<p>Даміцэля. Які ён ёсць стары, а ўсё-такі не тое, што новы.</p>
<p>Максім. Каб не Трахім, то нічога б гэтага і не было.</p>
<p>Трахім. Каб не гэты Максім, то ўсё добра б скончылася.</p>
<p>Паланея. Каб гэта шэльма, Даміцэля, хвастом не круціла, дык мой ніколі б мяне не мяняў.</p>
<p>Даміцэля. Каб яна, гэта ахмістрыня, бельмачамі за маім не сачыла, ён жа б ніколі да яе ў прымы не пайшоў.</p>
<p>Мацейка. Каб, ваша бродзіе, мой татка і яе <i>(паказвае на Кацярынку)</i> татка гарэлкі не пілі, дык і мамак не пускалі б у гандаль.</p>
<p>Ураднік. Ну, дык, па-вашаму, хто тут вінават?</p>
<p>Усе. Усе, ваша бродзіе!</p>
<p>Мацейка. І манаполька!</p>
<p>Ураднік. Як я ўважаю, то гэтыя вашыя прымы падходзяць пад стаццю, што судзіць за незаконную здзелку. Памірыцеся лепей, каб не дайшло дзела да суда!</p>
<p>Колькі галасоў. Яно ж можна!</p>
<p>Ураднік. А каб мір мацнейшы быў, дык пацалуйцеся!</p>
<p>Усе. І гэта можна, ваша бродзіе! (<i>Бабы цалуюцца між сабой, пасля — мужы з жонкамі.)</i></p>
<p>Мацейка. Пазвольце, ваша бродзіе, і мне памірыцца з ёй! <i>(Паказвае на Кацярынку.)</i></p>
<p>Ураднік. Што? і ты ў прымы да яе прыставаў?</p>
<p>Мацейка. Ды не яшчэ! Але мы хочам наперад з ёй памірыцца!</p>
<p>Ураднік. Гэтага вы пытайцеся ў бацькоў сваіх: я ў такіх справах не суддзя.</p>
<p>Мацейка <i>(звяртаючыся да Трахіма)</i>. Дзядзечка! Можна мне з ёй так, як вы з цёткай, памірыцца?</p>
<p>Трахім. Бач ты яго! чаго яму зажадалася? А не гуляў жа сягоння без майго пазвалення з ёй у «цыганку»? Дык вось пытайся затое свайго бацькі!</p>
<p>Кацярынка <i>(да Максіма, паказваючы на сябе і на Мацейку).</i> Пазвольце, дзядзечка, мне да яго, а яму да мяне ў прымы пайсці!..</p>
<p>Максім <i>(да ўрадніка)</i>. А гэткія прымы, ваша бродзіе, не будуць незаконнай здзелкай?</p>
<p>Ураднік. Здаецца, што не!</p>
<p>Максім і Трахім <i>(да Мацейкі і Кацярынкі). </i>Ну, дык мірыцеся! што з вамі зробіш?</p>
<p> </p>
<p>Мацейка і Кацярынка цалуюцца.</p>
<p> </p>
<p>Трахім. А цяпер давайце гуляць іх прымацкія заручыны, а нашы — прымацкія разлучыны!</p>
<p>Усе. Давайце! Давайце!</p>
<p>Максім (да Мацейкі). Рэж, сынок!</p>
<p>Голас <i>(з прысутных)</i>. Я буду іграць, а ён няхай скача свае заручыны.</p>
<p> </p>
<p>Пачынаецца гульня, у якой найбольш выдзяляюцца Мацейка з Кацярынкай. Танцуюць лявоніху, «мяцеліцу», «мікіту» і іншыя танцы. Хор пяе «Ой ты, мая гарэліца!», «Дуду-весялуху» і іншыя. У часе самага разгару гульні апускаецца</p>
<p> </p>
<p>Заслона</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>