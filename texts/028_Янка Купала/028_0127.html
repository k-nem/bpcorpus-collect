<div class="container">
<div class="book-utils">
<div id="qrcode"></div>
<a href="/Janka_Kupala/Bielaruskim_partyzanam.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1941 -->
<!-- HEADER_FIELD FirstPublicationYear: 1930-1944 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Беларускім партызанам -->
<h2><a href="http://knihi.com/Janka_Kupala/">Янка Купала</a></h2>
<h2>Беларускім партызанам</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Партызаны, партызаны,</p>
<p>Беларускія сыны!</p>
<p>За няволю, за кайданы</p>
<p>Рэжце гітлерцаў паганых,</p>
<p>Каб не ўскрэслі век яны.</p>
<p> </p>
<p>На руінах, папялішчах,</p>
<p>На крывавых іх слядах</p>
<p>Хай груган іх косці ліча,</p>
<p>На бяседу соваў кліча</p>
<p>Баль спраўляць на іх касцях.</p>
<p> </p>
<p>Няхай Гітлеру-вампіру</p>
<p>Клююць сэрца, смокчуць кроў;</p>
<p>Сыты быў людскім ён жырам,</p>
<p>П’яны быў крывавым вірам,—</p>
<p>Хай жа гіне звер звяроў!</p>
<p> </p>
<p>Выразаў ён старцам вочы,</p>
<p>Рэзаў матак і дзяцей,</p>
<p>Дзікай зданню, патарочай</p>
<p>Засланяў дні чорнай ночай,—</p>
<p>Хай жа гіне ліхадзей!</p>
<p> </p>
<p>Партызаны, партызаны,</p>
<p>Беларускія сыны!</p>
<p>За няволю, за кайданы</p>
<p>Рэжце гітлерцаў паганых,</p>
<p>Каб не ўскрэслі век яны.</p>
<p> </p>
<p>Клічу вас я на пабеду,</p>
<p>Хай вам шчасцем свецяць дні,</p>
<p>Выразайце людаедаў,</p>
<p>Каб не стала іх і следу</p>
<p>На святой нашай зямлі.</p>
<p> </p>
<p>Цень забітых матак, дзетак,</p>
<p>Дзедаў вашых і бацькоў,</p>
<p>Акрываўлены палетак</p>
<p>Клічуць мсціць крывава гэтак,</p>
<p>Як не мсцілі ад вякоў.</p>
<p> </p>
<p>Не давайце гадам сілы</p>
<p>Над сабою распасцерць,</p>
<p>Рыйце загадзя магілы,</p>
<p>Вырывайце з жывых жылы,</p>
<p>Кроў за кроў, а смерць за смерць</p>
<p> </p>
<p>Партызаны, партызаны,</p>
<p>Беларускія сыны!</p>
<p>За няволю, за кайданы</p>
<p>Рэжце гітлерцаў паганых,</p>
<p>Каб не ўскрэслі век яны.</p>
<p> </p>
<p>Няхай ваша перамога</p>
<p>Не кідае вас нідзе,</p>
<p>Не пужае хай трывога,—</p>
<p>Ваша чыстая дарога</p>
<p>Да свабоды давядзе.</p>
<p> </p>
<p>Вашы бітвы ўвесь свет бача,</p>
<p>Бача Сталін родны наш,</p>
<p>Як фашыстаў род сабачы,</p>
<p>Людарэзаў зброд смердзячы</p>
<p>Нішчыць ваша варта-страж.</p>
<p> </p>
<p>Так ад нечысцяў ачысцім</p>
<p>Нашы нівы і лясы,</p>
<p>Фашыстоўскіх псоў панішчым,</p>
<p>І схінуцца, як калісьці,</p>
<p>Для нас нашы каласы.</p>
<p> </p>
<p>Партызаны, партызаны,</p>
<p>Беларускія сыны!</p>
<p>За няволю, за кайданы</p>
<p>Рэжце гітлерцаў паганых,</p>
<p>Каб не ўскрэслі век яны.</p>
<p>1941</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>