<div class="container">
<div class="book-utils">
<div id="qrcode"></div>
<a href="/Janka_Kupala/Usie_razam.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1906 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Усе разам -->
<h2><a href="http://knihi.com/Janka_Kupala/">Янка Купала</a></h2>
<h2>Усе разам</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Гэй жа, брацці, ўсе мы разам,</p>
<p>Песню запяём,</p>
<p>Дружна, смела, на свет цэлы</p>
<p>Аб жыцці сваём!</p>
<p> </p>
<p>Аб тых хмарах, што так ходзяць</p>
<p>Над нашай зямлёй,</p>
<p>Аб той хатцы, што дзюравай</p>
<p>Свеціцца страхой.</p>
<p> </p>
<p>Аб той зорцы, што так часта</p>
<p>Ажыўляла нас</p>
<p>І душу надзеяй светлай</p>
<p>Вабіла не раз.</p>
<p> </p>
<p>Вабам шчасця і дастатку</p>
<p>Падклікала ўсяк,</p>
<p>Аж ізноў тачыць стаў сэрца</p>
<p>Нядолі чарвяк.</p>
<p> </p>
<p>*</p>
<p>Гэй жа, брацці, ўсе мы разам</p>
<p>Песню запяём,</p>
<p>Дружна, смела, на свет цэлы</p>
<p>Аб жыцці сваём!</p>
<p> </p>
<p>Аб той славе небывалай</p>
<p>Нашае зямлі,</p>
<p>Дзе мы долю пахавалі,</p>
<p>Скуль бяду ўзялі;</p>
<p> </p>
<p>Аб той працы неаплатнай,</p>
<p>Крыўдзячай не раз,</p>
<p>Што так потам, мазалямі</p>
<p>Пацяшае нас.</p>
<p> </p>
<p>Як нядолю сваю бачыць,—</p>
<p>Не магчы ж змагаць,—</p>
<p>Думы, сілы маладыя</p>
<p>Дарма марнаваць.</p>
<p> </p>
<p> </p>
<p>*</p>
<p>Гэй жа, брацці, ўсе мы разам</p>
<p>Песню запяём,</p>
<p>Дружна, смела, на свет цэлы</p>
<p>Аб жыцці сваём!</p>
<p> </p>
<p>Хай імчыцца наша песня</p>
<p>Птушкай па-над гай,</p>
<p>Дзе бяжыць бурлівы Нёман,</p>
<p>Дзе наш родны край!</p>
<p> </p>
<p>Хлопец стройны коні пое</p>
<p>Тамака ў браду,</p>
<p>А прыгожая дзяўчынка</p>
<p>Чэрпае ваду.</p>
<p> </p>
<p>І адно так на другое</p>
<p>Міленька глядзяць,</p>
<p>Аж іх вочкі, быццам зоркі,</p>
<p>Ясна мігацяць.</p>
<p> </p>
<p>*</p>
<p>Гэй жа, брацці, ўсе мы разам</p>
<p>Песню запяём,</p>
<p>Дружна, смела, на свет цэлы</p>
<p>Аб жыцці сваём!</p>
<p> </p>
<p>Даляціць мо наша песня</p>
<p>Да забытых сёл,</p>
<p>Дзе яе сусед пакліча,</p>
<p>Павядзе за стол.</p>
<p> </p>
<p>Хлебам, соллю прывітае,</p>
<p>Чарку паднясе...</p>
<p>Будзе песня красавацца,</p>
<p>Як жытцо ў красе.</p>
<p> </p>
<p>Нам тады ўсім будзе слава,</p>
<p>Не было якой...</p>
<p>Дык запейма, хай імчыцца</p>
<p>Нашых песень рой!</p>
<p> </p>
<p>1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>