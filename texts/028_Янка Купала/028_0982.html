<div class="container">
<div class="book-utils">
<div id="qrcode"></div>
<a href="/Uladzislau_Branieuski/Piesnia_ab_vajnie_hramadzianskaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзіслаў Бранеўскі -->
<!-- HEADER_FIELD CreationYear: 1927 -->
<!-- HEADER_FIELD FirstPublicationYear: 1913; 1924; 1927; 1930; 1932-1933; 1936-1939 -->
<!-- HEADER_FIELD LangOrig: pol -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1999 -->
<!-- HEADER_FIELD StyleGenre: мастацкі/балада,мастацкі/паэма -->
<!-- HEADER_FIELD Title: Песня аб вайне грамадзянскай -->
<!-- HEADER_FIELD Translation: Янка Купала -->
<h2><a href="http://knihi.com/Uladzislau_Branieuski/">Уладзіслаў Бранеўскі</a></h2>
<h2>Песня аб вайне грамадзянскай</h2>
<div style="height: 3rem"></div>
<!-- TOC_BEGIN -->
<a href="#chapter1">Уступ да паэмы</a><br/>
<br/><br/>
<!-- TOC_END -->
<!-- BOOK_BEGIN -->
<p><i>З польскай — У. Бранеўскага</i></p>
<p> </p>
<p> </p>
<h3><a id="chapter1"></a>Уступ да паэмы</h3>
<p>О, глянь! праз небны шлях панура</p>
<p>Цяжкім галопам прад віхурай</p>
<p>Ўцякае войска хмар разбіта,</p>
<p>Надходзіць дзень з развеўным світам,</p>
<p>А сонца — вой з злацістай каскай —</p>
<p>Стрэл першы выпускае бляску.</p>
<p> </p>
<p>А долам, краем гарызонту,</p>
<p>З імглы ўсплывае цёмны контур.</p>
<p>Як прывід, з жудкімі вачыма,</p>
<p>Безуладны ў мгле, скаваны ў дыме,</p>
<p>Як човен сонных акіянаў,</p>
<p>Абліты пенай вадатканай,</p>
<p>Плыве, ўзрастае, нібы з цеста,</p>
<p>Ў каменны, просты вобраз места.</p>
<p> </p>
<p>Не раз, не раз, о, плыў я гэтак</p>
<p>Вянкамі дымнымі адзеты.</p>
<p>Каменнай, нерухомай явай</p>
<p>Над спячай Прагай і Варшавай.</p>
<p>І мае словы вырасталі,</p>
<p>Як карабель імглісты з сталі,</p>
<p>Як места простае з камення,</p>
<p>Як ноч бяссонная з цярпення,</p>
<p>Раслі ў паходзе гэты словы</p>
<p>Штодзень ясней, штодзень сталёвей.</p>
<p>Я іх у вулічным чуў груку,</p>
<p>Я чуў жывое сэрца бруку,</p>
<p>Той шум балесны і фатальны,</p>
<p>Той крык на пляцы Тэатральным,</p>
<p>І плюск крыві ля сцен цагляных,</p>
<p>І подых бітых, катаваных,</p>
<p>Чуў сэрца места зблізка — й сёння</p>
<p>Рву словы з бруку, хай гамоняць!</p>
<p> </p>
<p>Я знаю, што бег колаў кажа,</p>
<p>Чым вуліца дрыжыць пад сажай,</p>
<p>Як з фабрык вострых сірэн свісты</p>
<p>У шыбы ўдараць світам мглістым,</p>
<p>Як пойдуць людзі ў світ шарэгам</p>
<p>Праз места злых, чырвоных цэгел,</p>
<p>З праклятым лёсам, з цвёрдай доляй</p>
<p>У мглу, ў лянівы дым над Воляй...</p>
<p> </p>
<p>Ў фабрычнай празвінеўшы нетры,</p>
<p>Завіснуць молаты ў паветры</p>
<p>І рынуць разам з дзікім рэзам,</p>
<p>Сплятуцца іскрамі з жалезам,</p>
<p>Пад гнётам сілы без палёгкі.</p>
<p>Націскам рук, уздымам лёгкіх;</p>
<p>Разгону трэба, ўдараў верных</p>
<p>Крутым трансмісьям і шасцерням,</p>
<p>Націску трэба цвёрдым шынам,</p>
<p>Хай бліснуць сталяй цёмна-сіняй,</p>
<p>Хай мкнуцца смела, проста ў светы,</p>
<p>Вязучы для мастоў шкілеты,</p>
<p>З агню хай вырве стальны розум</p>
<p>Стальныя сэрцы паравозам,</p>
<p>Махавікам, турбінам — спіцы,</p>
<p>Перуназводы — бліскавіцам,</p>
<p>Вуглі і дымы — печным грудзям,</p>
<p>А гордасць і магутнасць — людзям!</p>
<p> </p>
<p>Ў фабрычным склепе жару поўна,</p>
<p>Ў фабрычным склепе труд бязмоўны,</p>
<p>Машыны, з гону ашалеўшы,</p>
<p>Глядзяцца ў сцены, дух запершы,</p>
<p>Б’юць лапамі навослеп, хутка,</p>
<p>Зубамі давяць, грозяць рухам,</p>
<p>Дрыжаць і пружацца ў варотнях,</p>
<p>І мусяць свой разгон усотніць,</p>
<p>І — сільныя — угнуцца прад сілай,</p>
<p>Бы ўсцяж грымела, бы ўсцяж біла</p>
<p>Грукотам молатаў распетых</p>
<p>Жалезнае права ўсясвету.</p>
<p>Штодня ў змаганні, ў незабаўцы</p>
<p>На машын горлах млеюць пальцы,</p>
<p>Штодня, з’яданы печаў пеклам,</p>
<p>Крывёй заліты вочы блекнуць,</p>
<p>Штодня ў змаганні трэба падаць,</p>
<p>Спеў заглушыць, забыцца радасць;</p>
<p>Высяцца комінаў чалесні</p>
<p>Над чалавечым шчасцем, песняй</p>
<p>І дымы сноўдаюць жалобай</p>
<p>Каменным местам — жывым гробам...</p>
<p>Ў машынным груку — ніжай, вышай,</p>
<p>Ці чуеш песню — громка, цішай,</p>
<p>Прыціхла... Зноў тут... цісне ціскам,</p>
<p>Для вуш — далёка, для сэрц — блізка...</p>
<p>Нічога... гэта сталь сыкоча,</p>
<p>А ў сыку сталі — шорах мрочны;</p>
<p>Чуваць яе ў такарнях, гутах...</p>
<p>Як полымя, паўзе раскута,</p>
<p>Плыве, як воды, ціха, глуха,</p>
<p>Як вецер, круціцца ў падмухах,—</p>
<p>Аж раптам з цемры рукі ўздойме,</p>
<p>Аж раптам дзверы ўсе паломе,</p>
<p>Над вуліцамі завагніцца,</p>
<p>Крывой, чырвонай бліскавіцай!</p>
<p> </p>
<p>О песня гневу! Смела выплынь!</p>
<p>Рві грудзі подыхам ахрыплым,</p>
<p>І вейні, вейні па-над клумам</p>
<p>Шырокіх, вольных крылляў шумам,</p>
<p>Над гоманам машын і местаў</p>
<p>Ўздымай сваіх крылоў шалестам</p>
<p>Выдзёрты з цела сэрцы сонных;</p>
<p>Ты — стравай жыўнай слоў штодзённых,</p>
<p>Крывавым світам ў ночы дзеях,</p>
<p>О песня гневу — ты надзеяй</p>
<p>Вей, пралятай над маім краем</p>
<p>расцвітай зялёным маем,</p>
<p>Віхром плыві над шляхам польным,</p>
<p>Дзе сэрцу — смела, вочам — вольна,</p>
<p>Збажовым шнурам, борам, Віслай,</p>
<p>Над ворным полем блісні іскрай,</p>
<p>Ідзі да фабрык, гут мазольных,</p>
<p>Як громы, крыкні: — Ўстаньце вольны!</p>
<p>Удар у молат: — Рвіце краты!</p>
<p>Удар сэрцамі: — Дзень расплаты!</p>
<p>….........................................................</p>
<p>Як цяжка сёння пець мне з вамі,</p>
<p>Як баляць грудзі пад славамі,</p>
<p>Але калісь з слёз, пакуль высхнуць,</p>
<p>Я песню радасную высню</p>
<p>І тое, што любіў там з болем,</p>
<p>На сэрцы вашы ляжа доляй,</p>
<p>Як кветкі першых дзён маёвых...</p>
<p>Але гнеў сёння ў маіх словах,</p>
<p>І калі йду да вас са спевам,</p>
<p>То каб уплесці сваім гневам</p>
<p>У адно сэрца сэрц мільёны</p>
<p>І ў лёс піргнуць — як гром натхнёны.</p>
<p> </p>
<p>1927</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>