<div class="container">
<div class="book-utils">
<div id="qrcode"></div>
<a href="/Janka_Kupala/Niabozcyk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 18.03.1906 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Нябожчык -->
<h2><a href="http://knihi.com/Janka_Kupala/">Янка Купала</a></h2>
<h2>Нябожчык</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Надаела чалавеку</p>
<p>Жыці, пажываці;</p>
<p>Пекаў сваё гора, лекаў,</p>
<p>Дый трэба ўміраці.</p>
<p> </p>
<p>Хоць хацеў бы, можа, трошка</p>
<p>Жыць, павесяліцца,—</p>
<p>Смерць благая кладзе ў ложка,</p>
<p>Кажа не будзіцца.</p>
<p> </p>
<p>І памёр. Цяпер шчаслівы,</p>
<p>Не баіцца ліха...</p>
<p>Эй, глядзіце: дзівы, дзівы!</p>
<p>Спіць спакойна, ціха...</p>
<p> </p>
<p>Але везць гной трэба з хаты,</p>
<p>Каб чэрві не елі;</p>
<p>Скідай, браце, свае шаты!</p>
<p>Вады ўжо нагрэлі...</p>
<p> </p>
<p>Змылі троху вочы, спіну,—</p>
<p>Што болей наразе?!</p>
<p>Палажылі ў дамавіну,</p>
<p>Як пана, як князя.</p>
<p> </p>
<p>З дамавінай на калёсы</p>
<p>Нясуць, як святога;</p>
<p>Разявякаў, салапякаў</p>
<p>Сабралася многа.</p>
<p> </p>
<p>Кожны стогне, уздыхае,</p>
<p>Галосе, заводзе,—</p>
<p>Нібы плача, сэрца мае...</p>
<p>Годзе лгаці, годзе!</p>
<p> </p>
<p>Ну, кабыла, ну, худая,</p>
<p>Паволі цягніся!</p>
<p>Ты, істота нежывая,</p>
<p>Ляжы, не зваліся!</p>
<p> </p>
<p>Вот і цэрква, поп з крапілам</p>
<p>Чакае на ўзятку,</p>
<p>Пакурыў труну кадзілам,</p>
<p>Дзяк запеў ў астатку.</p>
<p> </p>
<p>І на могілкі панеслі</p>
<p>Труну, як павалу;</p>
<p>Ой, ой, каб жа не растрэслі!</p>
<p>Нясіце памалу!</p>
<p> </p>
<p>Званы гучна загудзелі</p>
<p>Галасістай песняй;</p>
<p>Ой, сколькі б вы там ні пелі,</p>
<p>Нябожчык не ўскрэсне!</p>
<p> </p>
<p>Ну, грабару, капай яму</p>
<p>Локцяў тры без мала;</p>
<p>Пахаваем тут мы краму,</p>
<p>Што труд прадавала.</p>
<p> </p>
<p>Ужо выкапаў? — ну, ладна!</p>
<p>Труп спускаць пачалі,</p>
<p>І спусцілі так парадна,</p>
<p>Зямлёй закапалі;</p>
<p> </p>
<p>Насып вылажылі дзёрнам,</p>
<p>Крыж на ім — з каменняў.</p>
<p>Вот і меней непакорным,</p>
<p>Адным меней, меней.</p>
<p> </p>
<p>Праплывае многа летак,</p>
<p>Няма чалавека...</p>
<p>І пляцецца у нас гэтак</p>
<p>Ад веку да веку.</p>
<p> </p>
<p>Як смерць возьме, усё гіне:</p>
<p>Нядоля, няволя,—</p>
<p>Спакой толькі ў дамавіне,</p>
<p>Ў дамавіне доля!</p>
<p> </p>
<p>18 сакавіка 1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>