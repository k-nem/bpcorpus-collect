<div class="container">
<div class="book-utils">
<div id="qrcode"></div>
<a href="/Janka_Kupala/Bieznazounaje_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1923-1924 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1924; 1932 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Безназоўнае -->
<h2><a href="http://knihi.com/Janka_Kupala/">Янка Купала</a></h2>
<h2>Безназоўнае</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<a href="#chapter7">7</a><br/>
<a href="#chapter8">8</a><br/>
<a href="#chapter9">9</a><br/>
<a href="#chapter10">10</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>1</h3>
<p>Спачатку яно шалясцела</p>
<p>Вельмі нясмела,</p>
<p>А потым лізнула аконца</p>
<p>Ціха, як сонца.</p>
<p> </p>
<p>Назаўтра ўзняло галасочак,</p>
<p>Нібы званочак,</p>
<p>Ды ў час празвінела так далей</p>
<p>Збуджанай хваляй.</p>
<p> </p>
<p>На трэці дзень чуцен быў гоман,</p>
<p>Хоць і надломан,</p>
<p>Але ўжо больш вольны, дасціпны,</p>
<p>К сэрцу прыліпны.</p>
<p> </p>
<p>А далей яно зашумела</p>
<p>Надта ўжо смела,</p>
<p>Аж водгулле ў светы пабегла</p>
<p>Здольна, разлегла.</p>
<p> </p>
<p>Па пушчах пайшло бураломам —</p>
<p>Дома, за домам.</p>
<p>Бунтарскае грымнула слова</p>
<p>Аж да аковаў.</p>
<p> </p>
<p>Скаваная сіла паўстала</p>
<p>Бурай... навалай...</p>
<p>Надзелі чырвоныя кветкі</p>
<p>Нашы палеткі.</p>
<p> </p>
<p>Во як пачалося ў нас ціха</p>
<p>Тое ўсё ліха,</p>
<p>Што нат беларускія межы</p>
<p>Ўсталі з залежы.</p>
<p> </p>
<h3><a id="chapter2"></a>2</h3>
<p>Масты старыя спалены —</p>
<p>Старыя ланцугі;</p>
<p>Паложаны падваліны</p>
<p>Пад новыя сцягі.</p>
<p> </p>
<p>Узводзіцца будыніна</p>
<p>На іншы склад і лад...</p>
<p>Вароты не зачынены:</p>
<p>Прыходзь і кум, і сват.</p>
<p> </p>
<p>Ідуць, ідуць з аглядкаю,</p>
<p>Варожаць варажбу:</p>
<p>Ці доўга так пасвяткуе</p>
<p>Той лад сваю сяўбу.</p>
<p> </p>
<p>Яшчэ не дрэме чорнае</p>
<p>Ў закутках груганнё</p>
<p>І душы непакорныя</p>
<p>Сачыць, як воўк ягнё.</p>
<p> </p>
<p>Мяркуюць так і раюцца</p>
<p>Ідучы сват і кум...</p>
<p>Ніхто не дакапаецца</p>
<p>Да іхніх слоў і дум.</p>
<p> </p>
<p>Ой, крыўда чалавечая,</p>
<p>Вякамі ты расла,</p>
<p>Пажарамі і мечамі</p>
<p>Паслася, як магла.</p>
<p> </p>
<p>Калі ж ты забабонамі</p>
<p>Пакінеш нас карміць,</p>
<p>Над роднымі загонамі</p>
<p>Пятлю крутую віць?!</p>
<p> </p>
<p> </p>
<h3><a id="chapter3"></a>3</h3>
<p>Ой, была ж бяседа, была</p>
<p>Вельмі гучная бяседа!—</p>
<p>Не адходзіла ад стала</p>
<p>Плойма-чарада суседаў.</p>
<p> </p>
<p>Як на рынак ці на кірмаш,</p>
<p>Ад нядзелі да нядзелі;</p>
<p>На каравай пшанічны наш</p>
<p>Машкарой ляцелі, елі.</p>
<p> </p>
<p>А маковае малако,</p>
<p>Засалоджанае мёдам,</p>
<p>Пілі смагла, ажна цякло</p>
<p>Па губах іх мімаходам.</p>
<p> </p>
<p>А закусвалі мёд і яду</p>
<p>Гаспадыньскай ласкай удзячнай,</p>
<p>Тут жа дзьмуў дудар у дуду,</p>
<p>Каб было піць, есці смачна.</p>
<p> </p>
<p>Дый прыйшлося плаціць чарадзе</p>
<p>Той за гэта баляванне,</p>
<p>Бо дарма такога нідзе</p>
<p>Не бывае частавання.</p>
<p> </p>
<p>Ой, пайшла расплата за доўг —</p>
<p>За яду й пітво адразу...</p>
<p>Задымеў, зацьміўся разлог,</p>
<p>Зварухнуў усю заразу.</p>
<p> </p>
<p>Хто у рукі папаў — заплаціў,</p>
<p>Іншы ўцёк за многа міляў.</p>
<p>А найболей — кожны скруціў...</p>
<p>Так не ўсе і заплацілі.</p>
<p> </p>
<h3><a id="chapter4"></a>4</h3>
<p>Было яно калісьці,</p>
<p>Калі, як жаўталісце,</p>
<p>Жылі мы — не жылі;</p>
<p>Ішлі дні без карысці,</p>
<p>І сорам было выйсці</p>
<p>У свет з сваёй зямлі.</p>
<p> </p>
<p>Гнаў лісце злосны вецер</p>
<p>Па полі, па ўсім свеце,</p>
<p>За вёску, за сяло;</p>
<p>На нас ляцела смецце,</p>
<p>Бязладдзе, беслрасвецце,</p>
<p>Пятлю віло сіло.</p>
<p> </p>
<p>І гэтакая слава,</p>
<p>Як пошасці праява,</p>
<p>Буяла па людзях,</p>
<p>Пакуль жыццё ласкавай</p>
<p>Усмешкай і забавай</p>
<p>Не асвяціла шлях.</p>
<p> </p>
<p>Забліскацелі лужы,</p>
<p>Бяда звілася вужам...</p>
<p>— Ідзе,— крычаць,— вястун!..</p>
<p>І ўзняўся нехта дужы,</p>
<p>І кінуў кліч дасужы —</p>
<p>Як помста, як пярун.</p>
<p> </p>
<p>Ад воклічу прарока</p>
<p>Схіснулася памрока,</p>
<p>Сцяг падняла вясна,</p>
<p>І па зямлі шырокай,</p>
<p>Як можа змерыць вока,</p>
<p>Пабегла навіна.</p>
<p> </p>
<p>Сяляне і сялянкі!</p>
<p>Цацанкі-абяцанкі</p>
<p>Збываюцца для вас;</p>
<p>Выходзьце на палянкі,</p>
<p>Як зоры, як заранкі,</p>
<p>І сейце ў добры час.</p>
<p> </p>
<h3><a id="chapter5"></a>5</h3>
<p>Мы ўсталі песняй-казкаю</p>
<p>Пад жудаснай павязкаю</p>
<p>Мінулых чорных дзён</p>
<p>І ўдаль ідзём, хоць ляскае</p>
<p>Звяр’ё ў кутах няласкаю —</p>
<p>На дальшы кліча сон.</p>
<p> </p>
<p>Але, але не выламе</p>
<p>Ні клыкамі, ні віламі</p>
<p>Таго, што ажыло,</p>
<p>Што ўскрэсла над магіламі,</p>
<p>Над хатамі пахілымі —</p>
<p>Мінуламу назло.</p>
<p> </p>
<p>Не ўзяць рукамі голымі</p>
<p>Таго жывога полымя,</p>
<p>Што, нібы агняцвет,</p>
<p>Вясёлымі саколамі</p>
<p>Над горамі, над доламі</p>
<p>Разносіць іскры ў свет...</p>
<p>….............................................</p>
<p>А гоні ўжо узораны,</p>
<p>І сілы распакораны</p>
<p>Ад паншчынных бядот.</p>
<p>Чакаюць стравы жораны —</p>
<p>Зярнятаў незамораных,</p>
<p>Чакаюць на ўмалот.</p>
<p> </p>
<p>А лапці і анучыны</p>
<p>Адбэрсаны, адкручаны,</p>
<p>Нуда маўчыць ціхом;</p>
<p>Спраўляюцца заручыны</p>
<p>Вясельніцы засмучанай</p>
<p>З вясёлым жаніхом.</p>
<p> </p>
<p>Лявоніха... Мяцеліца...</p>
<p>Без памяці вяселяцца...</p>
<p>— Гэй, дзьмі ў дуду, дудар!</p>
<p>Аколіца-аселіца</p>
<p>Пад ногі сонцам сцелецца...</p>
<p>Збудзіўся гаспадар!..</p>
<p> </p>
<h3><a id="chapter6"></a>6</h3>
<p>...пайшла, і пайшла —</p>
<p>Як бы хто набаяў —</p>
<p>Ад сяла да сяла</p>
<p>Гутарка такая:</p>
<p> </p>
<p>Беларусь на куце</p>
<p>Ў хаце сваёй села,—</p>
<p>Чарка мёду ў руцэ,</p>
<p>Пазірае смела.</p>
<p> </p>
<p>Сядзіць важна, сама</p>
<p>Сабе гаспадыня,</p>
<p>І прыбрана яна —</p>
<p>Ніхто не закіне:</p>
<p> </p>
<p>На галоўцы вянок</p>
<p>З сініх васілёчкаў,</p>
<p>А чырвон паясок</p>
<p>Стан абвіў дзявочы.</p>
<p> </p>
<p>Так сядзіць і глядзіць,</p>
<p>Ці усё, як трэба,—</p>
<p>Трэба ўсім дагадзіць</p>
<p>І соляй, і хлебам.</p>
<p> </p>
<p>А з тутэйшых музык</p>
<p>Гучная капэля,</p>
<p>Хто ў дуду, хто пад смык,</p>
<p>Граюць ёй вяселле.</p>
<p> </p>
<p>Так бубняць і гудзяць</p>
<p>На гэтай бяседзе,</p>
<p>А суседзі глядзяць,</p>
<p>Дзівяцца суседзі:</p>
<p> </p>
<p>— То ж яна з мужыкоў,</p>
<p>А як выйшла ў людзі!</p>
<p>Як міне больш гадкоў,</p>
<p>Што ж тады ўжо будзе?!</p>
<p> </p>
<h3><a id="chapter7"></a>7</h3>
<p>Зручна, гучна грай нам, грайка,</p>
<p>Ад усіх рэж струн!</p>
<p>Не свісціць ужо нагайка,</p>
<p>Не гудзіць бізун.</p>
<p> </p>
<p>Селі макам усе тыя,</p>
<p>Што нас, вольны люд,</p>
<p>Не шкадуючы памыяў,</p>
<p>Аблівалі тут,</p>
<p> </p>
<p>Барын веку дажывае,</p>
<p>Выгнаны Масквой,</p>
<p>Пан Варшаву прапівае,</p>
<p>Гонар панскі свой.</p>
<p> </p>
<p>А мы самі, сабе самі</p>
<p>Ўжо гаспадары,</p>
<p>Малатамі і сярпамі</p>
<p>Звонім да зары.</p>
<p> </p>
<p>Нібы пчолы ў соты з мёдам</p>
<p>Да свайго вулля,</p>
<p>Мы вяртаемся дадому,</p>
<p>Як адна сям’я.</p>
<p> </p>
<p>На сход сходзімся і лічым,</p>
<p>Ці усе прыйшлі,</p>
<p>Хто спазніўся — прыйсці клічам</p>
<p>Да сваёй зямлі.</p>
<p> </p>
<p>— Вы,— хтось кажа асцярожна,—</p>
<p>Не ўсе ў грамадзе...</p>
<p>— Гэй, дарогу, лях вяльможны!</p>
<p>Беларусь ідзе.</p>
<p> </p>
<p>Грай жа, грай нам гулка, грайка,</p>
<p>Ад усіх рэж струн!</p>
<p>Не свісціць ужо нагайка,</p>
<p>Не гудзіць бізун.</p>
<p> </p>
<h3><a id="chapter8"></a>8</h3>
<p><i>Газ. «Сав. Беларусь»</i></p>
<p><i>у дзень выхаду яе 1000-га нумара</i></p>
<p> </p>
<p>Трэба далей славу, што ўжо тысяч</p>
<p>Раз вы слаўна баранілі,</p>
<p>Светазарнымі агнямі вышыць,</p>
<p>Каб не шчэзла ў векаў пыле.</p>
<p> </p>
<p>Бо цікуе злосны вораг</p>
<p>Тых, што спыняцца не ў часе</p>
<p>У сваім паходзе ў зорах</p>
<p>І задрэмлюць на папасе.</p>
<p> </p>
<p>*</p>
<p>Трэба біць, у молатаў біць тысяч,</p>
<p>Пакуль сталь яшчэ не ўстыла,</p>
<p>Каб не ўздумаў у гэты час лясны сыч</p>
<p>Засмяяцца з вольных сілаў.</p>
<p> </p>
<p>Бо цікуе злосны вораг</p>
<p>Тых, што спыняцца не ў часе</p>
<p>У сваім паходзе ў зорах</p>
<p>І задрэмлюць на папасе.</p>
<p> </p>
<p>*</p>
<p>Трэба многа, яшчэ многа тысяч</p>
<p>Рук завабіць, рук спагадных,</p>
<p>Каб да сонца з сонца сцежку высеч</p>
<p>І спачыць у снах прынадных.</p>
<p> </p>
<p>Бо цікуе злосны вораг</p>
<p>Тых, што спыняцца не ў часе</p>
<p>У сваім паходзе ў зорах</p>
<p>І задрэмлюць на папасе.</p>
<p> </p>
<h3><a id="chapter9"></a>9</h3>
<p>Яшчэ не ўся работа зроблена,</p>
<p>Не ўсё жніво у нас пажата,—</p>
<p>Яшчэ краіны стан пагорблены,</p>
<p>Як быў, застаўся ён гарбатым.</p>
<p> </p>
<p>Яшчэ дзесь здрадна ласка панская</p>
<p>На беларускім едзе карку</p>
<p>І круціць з подласцю паганскаю</p>
<p>На свой лад нашу гаспадарку.</p>
<p> </p>
<p>Яшчэ там сыты гонар ласуе</p>
<p>Дзявочу ўсмешку беларускі,</p>
<p>Далары лічачы за касаю,</p>
<p>Што з нашых здзёр палосак вузкіх.</p>
<p> </p>
<p>Яшчэ там корна служаць мамкамі</p>
<p>Сястрыцы нашы і сягоння,</p>
<p>Ды стогнуць, мучацца пад клямкамі</p>
<p>Браты, як некалі ў прыгоне.</p>
<p> </p>
<p>Яшчэ ўспалаюць там паднебныя</p>
<p>Чырвоным полымем пажары,</p>
<p>І будуць гінуць там патрэбныя</p>
<p>І непатрэбныя ахвяры.</p>
<p> </p>
<h3><a id="chapter10"></a>10</h3>
<p>Пакінем спадчыну мы для патомкаў</p>
<p>Інакшую ад той,</p>
<p>Што ўзялі мы ад продкаў на абломках</p>
<p>Гісторыі сваёй.</p>
<p> </p>
<p>З інакшай думкай пойдзе ў свет і людзі</p>
<p>Патомак гэны наш:</p>
<p>Згібацца ўжо не будзе і не будзе</p>
<p>Піць з недапітых чаш.</p>
<p> </p>
<p>Дасталі сцежкі, ад якіх прапасці</p>
<p>Маглі мы ў бяспуцці,</p>
<p>А кінем бітыя шляхі да шчасця,</p>
<p>Абы умець ісці.</p>
<p> </p>
<p>На продкаў плечах паўзрасталі вежы,</p>
<p>Дзе торг вялі за нас,</p>
<p>А мы патомкам нашым кінем межы</p>
<p>Без ашуканскіх крас.</p>
<p> </p>
<p>Яшчэ пакінулі нам асляпленне,</p>
<p>Пашану да пакут,</p>
<p>А мы пакінем песню вызвалення</p>
<p>І вольны бацькаў кут.</p>
<p> </p>
<p>1924</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>