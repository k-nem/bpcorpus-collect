<div class="container">
<div class="book-utils">
<div id="qrcode"></div>
<a href="/Janka_Kupala/Bratu-bielarusu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1913] -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Брату-беларусу -->
<h2><a href="http://knihi.com/Janka_Kupala/">Янка Купала</a></h2>
<h2>Брату-беларусу</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ляж, прытуліся да зямлі,</p>
<p>Паслухай шчыра, што гавора</p>
<p>Табе, сям’і і ўсёй радні,</p>
<p>Калі запаліць неба зоры.</p>
<p> </p>
<p>Пачуеш дзіўную аповесць</p>
<p>Мінуўшай славы і жыцця,</p>
<p>Аб чым згубіў ты ўжо даўно весць,</p>
<p>Блукаючыся без пуцця.</p>
<p> </p>
<p>Пачуеш, як шмат лет таму</p>
<p>Тваё было тут панаванне;</p>
<p>Паслушна голасу твайму,</p>
<p>Цябе не кратала скаранне.</p>
<p> </p>
<p>І запытаецца зямліца</p>
<p>Тваёй душы і тваіх дум:</p>
<p>Чаго ты блукаеш начніцай?</p>
<p>Чаму свой край аддаў на глум?</p>
<p> </p>
<p>*</p>
<p>Стань, нахіліся над ракой,</p>
<p>Ў плакучы ўгледзься пералівы:</p>
<p>Ў іх адаб’ецца воклік твой,</p>
<p>І ўбачыш незабыты дзівы.</p>
<p> </p>
<p>Як там русалкі — твае дзеці —</p>
<p>Днём аддыхаюць у жальбе,</p>
<p>Каб ночкай, блудзячы па свеце,</p>
<p>Шукаці долі для цябе.</p>
<p> </p>
<p>Ад хваль, што шэпчуцца так міла,</p>
<p>Ты дойдзеш праўданькі усёй,</p>
<p>Што рэчкі — гэта зямлі жылы,</p>
<p>Вада ў іх — кроў зямлі тваёй.</p>
<p> </p>
<p>І запытаецца вадзіца,</p>
<p>Як не пытаў ніхто ў жыццю:</p>
<p>Чаму яе п’е чужаніца,</p>
<p>Яе, кроў родную тваю?</p>
<p> </p>
<p>*</p>
<p>Ідзі у лес, што стаў кругом</p>
<p>Тваіх нязмерных ніў на стражы,</p>
<p>Што толькі думаў аб адном...</p>
<p>Але паслухай, што лес кажа:</p>
<p> </p>
<p>Я бараніў твой дух ад плесні,</p>
<p>Аб думы шчыра твае дбаў,</p>
<p>І паўтараю водклік песняў</p>
<p>Што прадзед з ветрамі складаў.</p>
<p> </p>
<p>А ты, змарнелы чалавек,</p>
<p>Нікчэмны пасынак былога,</p>
<p>Сваю пушчаеш песню ў здзек,</p>
<p>Чужою славіш нават Бога!</p>
<p> </p>
<p>Прывучан кланяцца, ўніжацца,</p>
<p>Паганіш скарб свой дарагі.</p>
<p>І знаеш толькі там смяяцца,</p>
<p>Дзе кроўю плакаў бы другі.</p>
<p> </p>
<p>Ідзі на ўзгор, на камень сядзь,</p>
<p>Што пашчапаў пярун на часці;</p>
<p>Глядзіся ў зоры, што мігцяць</p>
<p>На небе ў радасці і ў шчасці.</p>
<p> </p>
<p>Яны агністымі іскрамі</p>
<p>Ў душы распаляцца, як сталь;</p>
<p>Бо неба сочыць за людзямі,</p>
<p>Зямлі пільнуе яго даль.</p>
<p> </p>
<p>Зямлю ў сваёй адвечнай казцы</p>
<p>Трымае без граніц і мер...</p>
<p>Калісь і ты ў яго быў ласцы —</p>
<p>Меў з неба долю. А цяпер...</p>
<p> </p>
<p>Цяпер яно сваймі слязамі</p>
<p>З табою плача над табой;</p>
<p>Шле буры, громы з перунамі,</p>
<p>Каб сон збудзіць магільны твой!</p>
<p> </p>
<p>[1913]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>