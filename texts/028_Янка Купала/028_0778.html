<div class="container">
<div class="book-utils">
<div id="qrcode"></div>
<a href="/Janka_Kupala/Caru_nieba_j_ziamli.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1910,1919] -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Цару неба й зямлі -->
<h2><a href="http://knihi.com/Janka_Kupala/">Янка Купала</a></h2>
<h2>Цару неба й зямлі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>За што, о Божа праведны, магучы,</p>
<p>Караеш так няшчасны свой народ?</p>
<p>Чаму на стогн маўчыць Твой гром бліскучы,</p>
<p>На стогн, што да Цябе йдзе з году ў год?</p>
<p> </p>
<p>За што над намі даў перамаганне</p>
<p>Табою створанай бядзе і цьме,</p>
<p>Спладзіўшы быт сірочага канання</p>
<p>Сынам і іхняй матцы-старане?</p>
<p> </p>
<p> </p>
<p>*</p>
<p>Ты перунамі крышыш горы, скалы,</p>
<p>І пушчам гібелі Твой шле пажар,</p>
<p>А нашых крыўд скрышыць, спаліць і хвалай</p>
<p>Змяніць не можаш, свету Уладар!</p>
<p> </p>
<p>Зямлю услаў Ты ў моры-акіяны,</p>
<p>Штогод разводдзем мыеш рэк сваіх,—</p>
<p>Чаму ж не змыеш Ты цярпенняў раны</p>
<p>З душы і сэрца верных слуг тваіх?</p>
<p> </p>
<p>*</p>
<p>Вачамі сонейка і зор агністых</p>
<p>Агляд Ты робіш дзень і ноч міроў,</p>
<p>І толькі сцежак нашых камяністых</p>
<p>Не бачыш Ты, ўсясільны цар цароў.</p>
<p> </p>
<p>Не бачыш тых магіл, што путы родзяць,</p>
<p>Магіл, рассеяных, як мак, Табой,</p>
<p>Скуль цені прадзедаў выходзяць</p>
<p>І ўзносяць рукі ўвысь к Табе з мальбой.</p>
<p> </p>
<p>*</p>
<p>Ты ў цвет сваіх нялічаных народаў</p>
<p>Мінуўшчыну і будучыну ўбраў,</p>
<p>А ў нас — караючы чужой свабодай —</p>
<p>Мінулае — і тое адабраў.</p>
<p> </p>
<p>Бадзяцца кінуў па бязмерным свеце,</p>
<p>Нявольнікамі кінуў нас гібець</p>
<p>За тую веру, што бацькі і дзеці</p>
<p>Лет сотні ў моц Тваю вучылісь мець.</p>
<p> </p>
<p>*</p>
<p>Паўзводзіў царствы, даў ім панаванне</p>
<p>І над пасадамі ўзнёс свой пасад,</p>
<p>А нашу Бацькаўшчыну на’т прыстання</p>
<p>Пазбавіў, выгнаў чэзнуць сярод крат.</p>
<p> </p>
<p>Прадаў на глум і годным, і нягодным</p>
<p>Усё, што ёсць святым для нас і ў нас;</p>
<p>Мы дома — як не дома, правам родным</p>
<p>Сваім не смеема пажыць хоць раз.</p>
<p> </p>
<p>*</p>
<p>І Ты глядзіш на гэта ўсё, і неба</p>
<p>Тваё маўчыць, як падзямелля мур;</p>
<p>Мальбы няшчасных: долі, праўды, хлеба!</p>
<p>Ты глух паняць, паслаць маланкі бур.</p>
<p> </p>
<p>Паймі! пачуй! Сон наш і свой стрывожы,</p>
<p>Закон і суд свой праведны пашлі!..</p>
<p>Вярні нам Бацькаўшчыну нашу, Божа,</p>
<p>Калі Ты цар і неба, і зямлі!</p>
<p> </p>
<p>[1910, 1919]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>