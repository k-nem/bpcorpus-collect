<div class="container">
<div class="book-utils">
<div id="qrcode"></div>
<a href="/Janka_Kupala/Palaunicy_i_para_halubkou.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1910 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Паляўнічы і пара галубкоў -->
<!-- HEADER_FIELD Title2: Легенда з індыйскай кнігі Магабгарата -->
<h2><a href="http://knihi.com/Janka_Kupala/">Янка Купала</a></h2>
<h2>Паляўнічы і пара галубкоў</h2>
<h2 class="title2">Легенда з індыйскай кнігі Магабгарата</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">ІІ</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<br/><br/>
<!-- TOC_END -->
<!-- BOOK_BEGIN -->
<p>«Кнігі Магабгараты — гэта адна з найстарэйшых і найвялікшых паэм свету. Створаны яны індыянамі болей трох тысяч год таму назад і змяшчаюць у сабе каля 220 000 радкоў. У Магабгараце, апрача навучальных і духоўна-маральных філасофскіх твораў, шмат ёсць і прыгожых, паэтычных вобразаў. З іх найпрыгажэйшы — «Наль і Дамаянці» — вельмі добра перакладзены на польскую мову А. Лянге. Легенда ж аб паляўнічым і галубках не ёсць даслоўны пераклад з індыйскай мовы; я ўзяў толькі аснову гэтай аповесці і болей-меней захаваў форму санскрыцкага верша — «шлёкі», якой усе кнігі Магабгараты напісаны». Я. К.</p>
<p> </p>
<div class="EPIGRAPH">
<p>Прысвячаю прафесару</p>
<p>Б. Эпімах-Шыпілу</p>
</div>
<div class="CLEAR"></div>
<p> </p>
<p>Ў Магабгараце, кнізе Інд,</p>
<p>Якой лет тысячы тры лічым,</p>
<p>Такая повесць там стаіць</p>
<p>Аб галубках і паляўнічым.</p>
<p> </p>
<p> </p>
<h3><a id="chapter1"></a>I</h3>
<p>Быў чалавек, якога ўсім</p>
<p>Было заняццем — паляванне;</p>
<p>У лесе, ў полі дзень і ноч,</p>
<p>Як быццам ляжа там і ўстане.</p>
<p> </p>
<p>За птушкай птушку ловіць ён</p>
<p>Са хцівасцю благой у змове —</p>
<p>На рынак цягне прадаваць,—</p>
<p>Прадасць і зноў ідзе і лове.</p>
<p> </p>
<p>Пануе ў пушчы, бы ў якім</p>
<p>Сваім за хатай агародзе,</p>
<p>Ў сям’і крылатай пуд і страх</p>
<p>Сілом і клеткаю наводзе.</p>
<p> </p>
<p>Паміж бацькоў, паміж дзяцей</p>
<p>Птушыных сее ён разлуку,</p>
<p>Ні ласкі к ім, ні жалю к ім</p>
<p>Не меў, не знаўся з іхняй мукай.</p>
<p> </p>
<p>З сумленнем дружбы не вядзе —</p>
<p>Да крыўд і мук яму зло сватам;</p>
<p>Закон багоў яму ні ў што;</p>
<p>З душы і сэрца вечным катам.</p>
<p> </p>
<p>І доўга так палюе ён,</p>
<p>Знімае так ахвяры ў клеткі,</p>
<p>Ажно прыпадак немалы</p>
<p>Спаткаў яго ў пустыні гэткі.</p>
<p> </p>
<h3><a id="chapter2"></a>ІІ</h3>
<p> </p>
<p>Дня аднаго ў кустах блудзіў</p>
<p>І лёгкага выглядваў хлеба,—</p>
<p>Пагоду ясную і дзень</p>
<p>На ноч змяніла бурай неба.</p>
<p> </p>
<p>За хмарай хмару валакло,</p>
<p>А грозна, чорна, безустанку;</p>
<p>Пярун ляцеў за перуном,</p>
<p>Штоміг — маланка за маланкай.</p>
<p> </p>
<p>Ліло, як з рэшата, дажджом,</p>
<p>Раўняла нізкі дол з узгорам,</p>
<p>І лес, і поле абняло,</p>
<p>Як пеклам, як шалёным морам.</p>
<p> </p>
<p>Заціхла птушка, звер заныў;</p>
<p>Лес-хата — ўжо не быў ім хатай...</p>
<p>За грэх караў зямлю, ці што,</p>
<p>Так грозны Сатакрата<sup><a href="#footnote-1">3</a></sup>.</p>
<p> </p>
<p>А паляўнічы, хоць і мок,</p>
<p>Не пакідаў сваёй работы:</p>
<p>Галубку ўбачыў пад кустом —</p>
<p>За крылле ўзяў злавіў з ахвотай.</p>
<p> </p>
<p>Здабыча лёгкая была:</p>
<p>Галубка, выбіўшыся з сілы,</p>
<p>Хоць і хацела — не магла</p>
<p>Ляцець, чакаў яе дзе мілы.</p>
<p> </p>
<p> </p>
<h3><a id="chapter3"></a>III</h3>
<p>Тым часам сціхла бура ўжо,</p>
<p>Але і вечар быў на свеце;</p>
<p>На небе месяц абышоў,</p>
<p>І зоркі сталі ў небе йрдзеці.</p>
<p> </p>
<p>Што тут рабіць? дамоў ісці? —</p>
<p>Ісці і цёмна, і далёка;</p>
<p>У лесе цёмным начаваць? —</p>
<p>І небяспечна, і нялёгка:</p>
<p> </p>
<p>Усюды свеціцца вада,</p>
<p>Вада зліваецца з галінаў;</p>
<p>Нічым нідзе дастаць агню,</p>
<p>А тут яшчэ і рык звярыны...</p>
<p> </p>
<p>І голад такжа не маўчыць:</p>
<p>Пара даўно чаго паесці...</p>
<p>Нічога. Рады ўжо няма.</p>
<p>Прыйшлося ў лесе ноч правесці.</p>
<p> </p>
<p>Пад дрэва буйнае ідзе,</p>
<p>Шукае ў ім сабе апоры;</p>
<p>У знак пакоры — галаву</p>
<p>Схіліў і так яму гавора:</p>
<p> </p>
<p>«О, дрэва, будзь прыстаннем мне:</p>
<p>У сваёй з багамі мей апецы».</p>
<p>Сказаў і лёг на камень там,</p>
<p>Пры ім галубка тут жа ў клетцы.</p>
<p> </p>
<p> </p>
<h3><a id="chapter4"></a>IV</h3>
<p>А гэта дзерава было</p>
<p>Сялібай, хатай галубковай;</p>
<p>Сядзіць прамоклы на ім ён</p>
<p>І так бядуе слова ў слова:</p>
<p> </p>
<p>«Куды загінула мая</p>
<p>Галубка, вечная падружка?</p>
<p>Такая страшная пара!</p>
<p>Як выйдзе жывенькаю птушка?</p>
<p> </p>
<p>Мо вецер збіў яе куды,</p>
<p>Ці дождж пасек няшчаснай крыллі,</p>
<p>Ці вораг бедную злавіў,</p>
<p>Ці перуны насмерць спалілі?</p>
<p> </p>
<p>Што мне з жыцця, калі яго</p>
<p>Не будзе ўжо з кім каратаці?</p>
<p>Жыццё і свет тады — не свет,</p>
<p>І сам не свой у сваёй хаце.</p>
<p> </p>
<p>Палац з брыльянтаў; сотні слуг</p>
<p>Хай за цябе паложаць грудзі,—</p>
<p>Без ласкі — з слугамі палац</p>
<p>Астрогам, пусткай вечнай будзе.</p>
<p> </p>
<p>З падружкай мілаю і лес —</p>
<p>Як найбагатшы стане хорам...</p>
<p>Няма яе—няма жыцця,</p>
<p>Усё — адной няўцехай, горам».</p>
<p> </p>
<p> </p>
<h3><a id="chapter5"></a>V</h3>
<p>Галубка чуе галубка,</p>
<p>І сэрца радасцю ёй б’ецца,—</p>
<p>Што гэтак помніць ён аб ёй,</p>
<p>Такому жалю аддаецца.</p>
<p> </p>
<p>Але нядоўга шчасце ёй</p>
<p>Усмехам думкі калыхала:</p>
<p>Галодны тут жа госць ляжаў,</p>
<p>А гэта значыла нямала.</p>
<p> </p>
<p>«Не думай, мілы, аба мне,—</p>
<p>Так галубку галубка кажа,—</p>
<p>Уперад волю споўнь багоў:</p>
<p>Яны пры ўсім стаяць на стражы...</p>
<p> </p>
<p>Гасця ты маеш у сябе,</p>
<p>Замёрз і есці пэўна хоча,—</p>
<p>Заняцца шчыра мусіш ім,</p>
<p>Каб не пракляў цябе і ночы».</p>
<p> </p>
<p>Пачуў, стаў весел галубок,</p>
<p>Ад радасці аж як не плача.</p>
<p>Спяшыць гасцю служыць, пытаць,</p>
<p>Якую той цярпіць нястачу.</p>
<p> </p>
<p>«Я змёрз»,— гавора той яму.</p>
<p>Галуб рад памагчы ў прыгодзе</p>
<p>(Бо й дрэва ў цень хавае свой</p>
<p>Таго, хто нават сеч прыходзе).</p>
<p> </p>
<p> </p>
<h3><a id="chapter6"></a>VI</h3>
<p>Галлё сухое і лісткі</p>
<p>Збірае, колькі сілы мае,</p>
<p>Кудысьці злётаў па агонь,</p>
<p>Развёў і госця йзноў пытае.</p>
<p> </p>
<p>А паляўнічы да яго:</p>
<p>«Дай есць, галодны я сягоння».</p>
<p>Тут бедны галубок схмурнеў:</p>
<p>Не знае, дзе яду спагоне.</p>
<p> </p>
<p>То ж ён па-птушаму жыве,</p>
<p>Жыве тым, што пашле здарэнне;</p>
<p>Няма запасу ў галубка,</p>
<p>А госць не можа знаць цярпення.</p>
<p> </p>
<p>Падумаў трохі галубок</p>
<p>І штосьці выдумаў такое...</p>
<p>«Спакоен,— кажа,— госцік, будзь.</p>
<p>І голад твой я заспакою».</p>
<p> </p>
<p>Сказаўшы гэта, над агнём</p>
<p>Ён тройчы звольна акруціўся</p>
<p>І, як маланка, як страла,</p>
<p>У агонь, як ёсць, жыўцом зваліўся...</p>
<p> </p>
<p>Ўстрос паляўнічым страх і жаль;</p>
<p>Дае зарок не жыць так болей:</p>
<p>Спаліў прылады ўсе свае,</p>
<p>Галубку выпусціў на волю.</p>
<p> </p>
<p> </p>
<h3><a id="chapter7"></a>VII</h3>
<p>Дый воля ўжо ёй не ў карысць,</p>
<p>Сядзіць і сумненька бядуе:</p>
<p>«І лес, і сонца, і прастор</p>
<p>Мяне не цешаць маладую.</p>
<p> </p>
<p>Дружок ужо на свеце тым;</p>
<p>З кім варкаваць, як даўней, буду?</p>
<p>Нядолю-долю з кім дзяліць?..</p>
<p>Жыццё ўжо мне няспыннай жудай.</p>
<p> </p>
<p>Пайду за ім, пайду к яму.</p>
<p>Прымі мяне к сабе, мой любы!»</p>
<p>І з гэтым словам, як і ён,</p>
<p>Звалілася ў агонь-загубу.</p>
<p> </p>
<p>Яшчэ больш паляўнічым тут</p>
<p>Затрэсла скруха-неціхота:</p>
<p>Лавіці птушкі у сіло</p>
<p>Навек адпала ўжо ахвота.</p>
<p> </p>
<p>Пакуце здаўся за грахі:</p>
<p>Уздзеў пакутны ўбор жабрачы...</p>
<p>Ракой ідзе — не п’е вады,</p>
<p>У лесе птушкі — як не бача.</p>
<p> </p>
<p>Аж так дабрыў, дзе лес палаў...</p>
<p>Ўляцеў і следу не заставіў...</p>
<p>Па смерці ўбачыў галубкоў</p>
<p>Паміж святых на небе ў славе.</p>
<p> </p>
<p>Ўсю гэту повесць знаем мы</p>
<p>Аб галубках і паляўнічым</p>
<p>З Магабгараты, кнігі Інд,</p>
<p>Якой лет тысячы тры лічым.</p>
<p> </p>
<p>1910</p>
<div class="endnote-block">
<div class="footnote"><p><sup><a id="footnote-1">3</a></sup> Сатакрата — індыйскі Бог.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>