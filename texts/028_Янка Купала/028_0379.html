<div class="container">
<div class="book-utils">
<div id="qrcode"></div>
<a href="/Janka_Kupala/Kazka_ab_piesni.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1913] -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Казка аб песні -->
<h2><a href="http://knihi.com/Janka_Kupala/">Янка Купала</a></h2>
<h2>Казка аб песні</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Даўно ўжо, даўно з тэй пары адбылой</p>
<p>Сталеццяў мінула нямала,—</p>
<p>Між небам блакітным і чорнай зямлёй</p>
<p>Святляная думка лунала.</p>
<p> </p>
<p>Яна аглядала бязмежны прастор,</p>
<p>І пасынкаў бачыла долі,</p>
<p>Што рукі з зямлі працягалі да зор</p>
<p>І ў цемры каналі паволі.</p>
<p> </p>
<p>Быў жыць адзінока надзел бедакоў,</p>
<p>Нішто іх з сабой не лучыла —</p>
<p>Ні крыллі свабоды, ні скруты акоў...</p>
<p>Адна толькі маці-магіла.</p>
<p> </p>
<p>Не ўмелі змагаць грамадою нягод</p>
<p>І Бога хваліць грамадою;</p>
<p>Па шчасці нязведаным грэшны народ,</p>
<p>Як каня, ўздыхаў, за вадою.</p>
<p> </p>
<p>І шкода зрабілася думцы людзей,</p>
<p>Што чахлі, як чэрві у плесні,—</p>
<p>І з высі зышла к ім, як дух-яснавей,</p>
<p>І вольнай змянілася песняй.</p>
<p> </p>
<p>У тысячы светачаў, сонц залатых</p>
<p>Яна разлілася між імі,</p>
<p>Развеяла цемры, ўзлячыла сляпых,</p>
<p>Сваё, іх праславіла імя.</p>
<p> </p>
<p>Пры песельным звоне народ акрылеў,</p>
<p>Зарухаўся шчасцем, свабодай,</p>
<p>У бітвах верх браў і свой боль адалеў,</p>
<p>Не страх быў змагацца з прыродай.</p>
<p> </p>
<p>І многа лет цешыўся, ў радасці цвіў</p>
<p>І ў долі, і ў волі без меры,</p>
<p>Аж покуль ён песні сваёй не ўгнявіў</p>
<p>І светлай не здрадзіў ёй веры.</p>
<p> </p>
<p>За ласыя словы, за золата звон</p>
<p>Чужацкай шукаць стаў апекі;</p>
<p>Чужынцы запрэглі народ у прыгон,</p>
<p>А песню аддалі на здзекі.</p>
<p> </p>
<p>Як славай праз песню палаць стаў, так згас,</p>
<p>Хілеці ізноў стаў памалу;</p>
<p>Папробуе песню — йшчэ звоніць падчас,</p>
<p>Толькі не так, як бывала.</p>
<p> </p>
<p>Гібелі зноў людзі у спеку, ў мароз</p>
<p>І долі і волі збыліся,</p>
<p>І страшная кара пасцігла іх лёс:</p>
<p>Народ сваёй песні забыўся.</p>
<p> </p>
<p>Мінае сталецце, другое ідзе,</p>
<p>Не песняй, а путамі звоне,</p>
<p>І вечную гібель народу вядзе,</p>
<p>Народ жа ўсё стогне і стогне.</p>
<p> </p>
<p>З лет бегам патомкі, пасля доўгіх бед,</p>
<p>Аднекуль зноў песню дасталі,—</p>
<p>І думалі з ёй, як калісь, дзівіць свет,</p>
<p>Палаць зноў у даўнешняй хвале.</p>
<p> </p>
<p>А толькі іх душ ажывіць не магла</p>
<p>І к шчасцю масціці гасцінец...</p>
<p>Бо думка, бо песня... чужая была...</p>
<p>З ярмом даў і песню чужынец!</p>
<p>[1913]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>