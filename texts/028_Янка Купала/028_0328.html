<div class="container">
<div class="book-utils">
<div id="qrcode"></div>
<a href="/Janka_Kupala/Za_carkaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1911 -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: За чаркай -->
<h2><a href="http://knihi.com/Janka_Kupala/">Янка Купала</a></h2>
<h2>За чаркай</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ну, што сумен там ты, мой дзяцюк малады?</p>
<p>Давай чарку на стол,— вот і ўся тут бяда!</p>
<p>Кінь драмаць і ўздыхаць, уздыхні лепш тады,</p>
<p>Як ці жыць, ці ўміраць будзе ўжо не наўда!</p>
<p> </p>
<p>Груканём, стуканём чарка ў чарку, як след,—</p>
<p>Бач, і стане душа паланеці агнём;</p>
<p>Весялей і смялей глянуць вочы на свет,</p>
<p>Весялей і смялей пойдзе ўсё хадуном.</p>
<p> </p>
<p>Ты бядуеш адно, што жыць кепска табе;</p>
<p>Плюнь на тое, што кепска, што лепей — шукай!</p>
<p>Як вужака, калісь і я віўся ў жальбе;</p>
<p>Глянь, сягоння ўсё роўна — ці пекла, ці рай.</p>
<p> </p>
<p>А было, ой, было, як малінка жыццё:</p>
<p>Быў шчасліў, песні пеў, на ўсё птушкай глядзеў...</p>
<p>Калі хочаш, скажу, раскажу табе ўсё...</p>
<p>Дай вось чарку, а то ўжо язык прымадзеў.</p>
<p> </p>
<p>Як напэўна спазнаў, дагадаўся і ты,</p>
<p>Праз дзяўчынку пайшло, а нялёгка пайшло.</p>
<p>Маладыя былі, шмат было дурнаты;</p>
<p>Дваццаць першы мне йшоў, ёй семнаццаць было.</p>
<p> </p>
<p>Па суседству жыла, звалі Еўкай яе,</p>
<p>Даспадобы была як і мне, так і ўсім.</p>
<p>Ці глядзіць на цябе, ці то песню пяе,—</p>
<p>Не было ёй раўні ні у гэтым, ні ў чым.</p>
<p> </p>
<p>Падабалася мне лепш, як сам я сабе;</p>
<p>Неспакой мучыў днём, ночкай сон уцякаў;</p>
<p>Ці ішоў за сахой, ці пацеў у касьбе,—</p>
<p>Павідаці яе, як збаўлення, чакаў.</p>
<p> </p>
<p>Не скажу, каб мяне адганяла яна:</p>
<p>Ёй па сэрцы я быў, як яна для мяне.</p>
<p>І часіна ўцякла удваіх не адна,</p>
<p>І цяпер гэты час маю ў сэрцы на дне.</p>
<p> </p>
<p>На кірмашы хадзіў з ёю разам не раз,</p>
<p>І гасцінцы купляў, і ў садочку гуляў;</p>
<p>Ненаглядку маю я галубіў падчас,</p>
<p>Абнімаў, цалаваў, думкі ёй асмяляў.</p>
<p> </p>
<p>А матуля мая (рай нябескі ўжо ёй)</p>
<p>Так любіла яе, як бы родну дачку:</p>
<p>Ўсё чакала, калі назаву я сваёй,—</p>
<p>Калі Еўку сваю павяду у царкву.</p>
<p> </p>
<p>Дый адна злыбяда мой сушыла папар:</p>
<p>Прызыў мне, як пятля, ўжо на шыі вісеў...</p>
<p>Брату выйшлі гады, бацька жыў і не стар,</p>
<p>Я сам дуж і здароў,— значыць, льготы не меў.</p>
<p> </p>
<p>Што рабіць у такім тут жыцці, беспуцці —</p>
<p>Выйсці цэлым з пятлі, не палезці наўрад:</p>
<p>Ці жаніцца цяпер і ў салдаты ісці,</p>
<p>Ці жаніцца тады, як вярнуся з салдат?..</p>
<p> </p>
<p>Варажыў, разважаў сам адзін і з людзьмі:</p>
<p>Еўка кажа, што ёй можна гэтак і так;</p>
<p>Маці кажа: цяпер ажаніся вазьмі;</p>
<p>Бацька раіць — пасля, бо мо здарыцца ўсяк.</p>
<p> </p>
<p>Адлажыў напасля, адлажыў наўсяды...</p>
<p>Хутка восень прыйшла, і на прызыў у Шклоў</p>
<p>Татка з хаты павёз. Там пайшло без бяды:</p>
<p>Папрашчацца дзядзькі адпусцілі дамоў.</p>
<p> </p>
<p>Мо і год не мінуў, як шынель я надзеў,—</p>
<p>З дому вестку дастаў, што матуля ўмярла;</p>
<p>Слёзы хлынулі мне, прост, на свет не глядзеў;</p>
<p>Жаль яшчэ і цяпер — недакучнай была...</p>
<p> </p>
<p>У паходзе былі, і прыехаць не мог</p>
<p>Доўг апошні, хаўтурны, радзімай аддаць;</p>
<p>І пасля, да канца маёй службы, ўжо Бог</p>
<p>Хоць магілкі яе не судзіў аглядаць.</p>
<p> </p>
<p>Ну, аб Еўцы чаму — ты спытаеш — маўчу?</p>
<p>От, пісалі, што жыва, здарова, і ўсё...</p>
<p>Верыў гэтаму я і снаваў ўціхачу</p>
<p>Думкі, як гэта мы з ёй устроім жыццё.</p>
<p> </p>
<p>Хоць далёка стаяў, а любіў, ўспамінаў</p>
<p>І ахвоты не меў да другіх да дзяўчат:</p>
<p>Ёй адной пісьмы слаў і спакою не знаў,—</p>
<p>Ўсё чакаў таго дня, калі пусцяць з салдат.</p>
<p> </p>
<p>Так сышло колькі год, аж нарэшце і срок</p>
<p>Маёй службы прыйшоў — адпусцілі зусім.</p>
<p>Я вярнуўся, і што ж? Э, мой мілы браток! —</p>
<p>Была замужам Еўка за бацькам маім.</p>
<p> </p>
<p>Што прыйшло ў галаву за старога пайсці —</p>
<p>Над адгадкай такой думак я не ламаў:</p>
<p>Сіратою была, а у простым жыцці,</p>
<p>Хто пасватаўся перш, той і верх атрымаў.</p>
<p> </p>
<p>Сам згадаеш, што я перажыў у той час,—</p>
<p>Колькі ў роднай хаціне паспытываў мук.</p>
<p>Чаму лепш не ўзяла смерць каторага з нас?</p>
<p>Хлебам хлеб не быў мне, ўсё валілася з рук.</p>
<p> </p>
<p>А яна — ўжо пры мне — ўсё хмурней з кожным днём...</p>
<p>Дзе шчаслівы той смех, дзе вясёлы паглёд?</p>
<p>Часам разам няўзнак — я, яна уздыхнём,</p>
<p>Ды я ў поле барзджэй, а яна — ў агарод.</p>
<p> </p>
<p>Так праходзілі дні ў злыбядзе, а яна —</p>
<p>Наша мачыха ўжо — бачу, тае ў вачах;</p>
<p>Бацька хмур, не глядзіць і маўчыць, як сцяна;</p>
<p>Ношку добрую нёс, знаць, і ён на плячах.</p>
<p> </p>
<p>Год, не болей, прайшло нам такога жыцця...</p>
<p>Як казалі ў сяле — нехта кінуў урок...</p>
<p>На душы дзве паменшыла наша сям’я:</p>
<p>Еўку Бог к сабе ўзяў, я сюды з хаты ўцёк.</p>
<p> </p>
<p>Гэтак спятрала мне доля-байка навек;</p>
<p>Хатай стаў мне шынок, а свет цэлы — турмой.</p>
<p>Змарнаваў за нішто сам сябе чалавек.</p>
<p>Праз няўлад праўды ў нас, праз паглёд мілы той.</p>
<p> </p>
<p>1911</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>