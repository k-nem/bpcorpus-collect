<div class="container">
<div class="book-utils">
<div id="qrcode"></div>
<a href="/Janka_Kupala/Z_asiennich_napievau_koncycca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1906-1912] -->
<!-- HEADER_FIELD FilenameSuffix: koncycca -->
<!-- HEADER_FIELD FirstPublicationYear: 1911-1915; 1918-1920; 1922; 1929-1930; 1932; 1997 -->
<!-- HEADER_FIELD Notice: Кончыцца лета гарачае... -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: З асенніх напеваў -->
<h2><a href="http://knihi.com/Janka_Kupala/">Янка Купала</a></h2>
<h2>З асенніх напеваў</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>Кончыцца лета гарачае,</p>
<p>Кончыцца воля-раздолле;</p>
<p>Кветкамі лог не харошыцца,</p>
<p>Збожжам не хваліцца поле.</p>
<p> </p>
<p>Косы не свішчуць сталёвыя</p>
<p>У соннай траве сенажацяў,</p>
<p>Серп на вайну не йдзе з коласам,</p>
<p>Песень, і тых не чуваці.</p>
<p> </p>
<p>Сонна адна-адзінокаю</p>
<p>Груша стаіць над мяжою,—</p>
<p>Лісце скідае пажоўклае,</p>
<p>Сыпе асенняй нудою.</p>
<p> </p>
<p>Неба штодзень пахмурнейшае,</p>
<p>Сонца штодзень на ім меней,</p>
<p>Птушак заціхла чырыканне,</p>
<p>Нейкае ўкруг знемажэнне.</p>
<p> </p>
<p>Вецер заводзіць у коміне,</p>
<p>Быццам жыццё сваё ганіць;</p>
<p>Думы старыя, халодныя</p>
<p>Сэрца пужаюць, як зданні.</p>
<p> </p>
<p>Так і ўцякаў бы ад гэтага</p>
<p>Там гэт! За горы, за рэкі,</p>
<p>Каб чалавек ды мог скрыціся</p>
<p>Ад сваёй долі навекі.</p>
<p> </p>
<p> </p>
<h3><a id="chapter2"></a>ІІ</h3>
<p>Сцелюцца цэлы дзень росы,</p>
<p>Вечны цень спіць на зямлі,</p>
<p>Бледныя сонцавы косы</p>
<p>Выглянуць рэдка калі.</p>
<p> </p>
<p>Здаля даносяцца шумы,</p>
<p>У коміне шумы пяюць;</p>
<p>Ціснуцца буднія думы,</p>
<p>Сноў забыцця не даюць.</p>
<p> </p>
<p>Нейкая зводная сіла</p>
<p>З выглядам вечна старым</p>
<p>Вабіць здалёку магілай,</p>
<p>Крыжам міргае сваім.</p>
<p> </p>
<h3><a id="chapter3"></a>ІІІ</h3>
<p>Змоўклі лісцястыя шэлесты,</p>
<p>Галлі худыя тырчаць,</p>
<p>Мёртвыя дзе-нідзе верасты</p>
<p>Зеленяй зводнай блішчаць.</p>
<p> </p>
<p>Цягнуцца дрэвы расхутаны</p>
<p>К небу з балотных нізін,—</p>
<p>Корань, у жвіры заплутаны,</p>
<p>Не адпускае галін.</p>
<p> </p>
<p>Рогат звярыны пакоціцца</p>
<p>Дзікім жаданнем без слоў,—</p>
<p>Пушча замрэ, закалоціцца,</p>
<p>К воблакам цягнецца зноў.</p>
<p> </p>
<h3><a id="chapter4"></a>IV</h3>
<p>З гальных ліп і бяроз</p>
<p>Лісты валяцца,</p>
<p>Між павалаў і лоз</p>
<p>Рассыпаюцца.</p>
<p> </p>
<p>Шапацяць, шалясцяць</p>
<p>Залацістыя,</p>
<p>Веткі ў неба глядзяць</p>
<p>Пусталістыя.</p>
<p> </p>
<p>Дачакаўшы вясны,</p>
<p>Зноў ажыўляцца;</p>
<p>Не паўстануць лісты,</p>
<p>Што асыплюцца.</p>
<p> </p>
<h3><a id="chapter5"></a>V</h3>
<p>Неба поўна сівых хмараў,</p>
<p>Свет палошча дождж сцюдзёны,</p>
<p>Чорнай кучай на папары</p>
<p>Чахнуць каўкі і вароны.</p>
<p> </p>
<p>Сонца ўжо ніхто не бача,</p>
<p>Вецер вые, завывае;</p>
<p>Восень стогне, восень плача,</p>
<p>Думы сумам спавівае.</p>
<p> </p>
<p>Ў маёй хаце у пахілай —</p>
<p>І няцёпла, і нявідна,</p>
<p>Выглядае, як магіла,</p>
<p>Выглядае неяк крыўдна.</p>
<p> </p>
<p>І ў душы, хоць плач, як нудна,</p>
<p>Гэтак цёмна, як і ў хаце;</p>
<p>Ой, як нудна! Сказаць трудна...</p>
<p>Галасіў бы, слаў пракляцці.</p>
<p> </p>
<p>Галасіў бы, як галосе</p>
<p>Вецер гэты, восень гэта,</p>
<p>Каб аж рэха разляглося,</p>
<p>Гэт, на цэлае паўсвета!</p>
<p> </p>
<p>Каб ляцела, не сціхала</p>
<p>Па шырокаму па полю,</p>
<p>І ўсім чыста апявала</p>
<p>Маю горкую нядолю.</p>
<p> </p>
<h3><a id="chapter6"></a>VI</h3>
<p>Дзе ты схавалася, яснае сонца,</p>
<p>Ясныя летнія дні дзе падзеліся? —</p>
<p>Сцюжа гуляе па роднай старонцы,</p>
<p>Зімнія песні распеліся.</p>
<p> </p>
<p>Стогнуць мяцеліцы грозныя ў полі,</p>
<p>Ціснуцца думы пра шчасце былое,</p>
<p>Сэрца лядзеніцца з жалю, з нядолі —</p>
<p>Беднае сэрца людское.</p>
<p> </p>
<p>Беднае, беднае... Колькі мучэння</p>
<p>Быт чалавечы табе пасылае!..</p>
<p>Ох, каб не сэрца, было бы слёз меней,—</p>
<p>Шчасліў, хто сэрца не мае.</p>
<p> </p>
<p> </p>
<h3><a id="chapter7"></a>VII</h3>
<p>Ў думах нявесела,</p>
<p>Сэрца сціскаецца;</p>
<p>Цёмная, золкая</p>
<p>Восень збліжаецца.</p>
<p> </p>
<p>Неба пакрылася</p>
<p>Мглою, туманамі,</p>
<p>Галкі узносяцца</p>
<p>Па-над курганамі.</p>
<p> </p>
<p>Поле шырокае</p>
<p>Пусткай абселася,</p>
<p>Дуброва шумная</p>
<p>З лісцяў раздзелася.</p>
<p> </p>
<p>Імжыць сцюдзёністы</p>
<p>Дождж над зямелькаю,</p>
<p>Свет пакрываючы</p>
<p>Жаласцю нейкаю.</p>
<p> </p>
<p>Людзі у курныя</p>
<p>Хаткі пакрыліся,—</p>
<p>Радасць мінулася,</p>
<p>Песні забыліся.</p>
<p> </p>
<p>Бабка старэнькая,</p>
<p>Зможана мукамі,</p>
<p>Казкі даўнейшыя</p>
<p>Шэпча з унукамі.</p>
<p> </p>
<p>Віхар у коміне</p>
<p>Жудка заносіцца,</p>
<p>То як бы жаліцца,</p>
<p>То ў хату просіцца.</p>
<p> </p>
<p>У думах нявесела,</p>
<p>Сэрца сціскаецца;</p>
<p>Цёмная, золкая</p>
<p>Восень збліжаецца.</p>
<p> </p>
<p>[1906-1912]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>