<div class="container">
<div class="book-utils">
<div id="qrcode"></div>
<a href="/Janka_Kupala/Sproba_aktavy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1906 -->
<!-- HEADER_FIELD FirstPublicationYear: 1905; 1907-1908; 1910; 1913; 1918-1920; 1922; 1925; 1929-1930; 1932 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1995 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Спроба актавы -->
<h2><a href="http://knihi.com/Janka_Kupala/">Янка Купала</a></h2>
<h2>Спроба актавы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Удар, душа, удар ты, сэрца,</p>
<p>Па струнах думак-весялух!</p>
<p>Збудзіце ўспаны ў паняверцы</p>
<p>Жыцця змянлівага мой дух.</p>
<p>Хай думкі лягуць на паперцы</p>
<p>І цешаць братні погляд, слух,</p>
<p>Народу прыйдзе хай пара</p>
<p>Успомніць часам песняра!</p>
<p> </p>
<p>Да шчасця нам так мала трэба —</p>
<p>Прывецік добры з стараны,</p>
<p>І ўжо мы чуць аж не пад небам —</p>
<p>Ужо смяемся, роім сны!</p>
<p>І вы, барцы за кусок хлеба,</p>
<p>Што ўцех не знаеце вясны,</p>
<p>Прыкмецце, што душы за йгра,</p>
<p>Прыкмецце словы песняра!</p>
<p> </p>
<p>Мы плачам, змучаныя доляй,</p>
<p>Над хмарай толькі сваіх бед,</p>
<p>Пясняр жа зрэнкаю саколяй</p>
<p>Ўвесь аблятае белы свет,</p>
<p>І за ўсіх выцерпіць найболей,</p>
<p>І звяне, як той ўвосень цвет.</p>
<p>А мелі ж ласку брат, сястра</p>
<p>Над гэтай мукай песняра?</p>
<p> </p>
<p>Мяшку, набітаму рублямі,</p>
<p>Б’е кожны нізенькі паклон,</p>
<p>Хоць бы зладзейскімі рукамі</p>
<p>Быў напаўняны з крыўдаў ён...</p>
<p>Хто ж бедных бача паміж намі,</p>
<p>Хто чуў няшчасця плач і стогн?</p>
<p>Хто, хоць пачуці ўжо пара,</p>
<p>Паслухаў песню песняра?!</p>
<p> </p>
<p>Стаіць палац высокі, белы,</p>
<p>Збудован роўна, ўсё пад шнур,—</p>
<p>Жывуць жа тыя ў ім, што ўмелай</p>
<p>Рукою ўзнеслі гэты мур?</p>
<p>О, не! Іх доля акалела,</p>
<p>Ад жыцця зменных гінуць бур.</p>
<p>Як слуг, праводная зара</p>
<p>Вядзе таксама песняра.</p>
<p> </p>
<p>Ўсё сходзіць з свету доўга-скора,</p>
<p>Нішто не вечна на зямлі,</p>
<p>Хоць чалавечы слёзы, гора</p>
<p>Заўсёды вечнымі былі.</p>
<p>Памрэ пясняр,— хоць так пеў ўчора,—</p>
<p>Дружкі паплакаць, бач, прыйшлі...</p>
<p>Людцы, смяяцца не пара</p>
<p>Хоць над магілай песняра!</p>
<p>1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>