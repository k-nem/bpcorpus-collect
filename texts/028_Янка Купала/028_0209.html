<div class="container">
<div class="book-utils">
<div id="qrcode"></div>
<a href="/Janka_Kupala/Hutarka_ab_kiepskim_haspadaru.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Гутарка аб кепскім гаспадару -->
<h2><a href="http://knihi.com/Janka_Kupala/">Янка Купала</a></h2>
<h2>Гутарка аб кепскім гаспадару</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Кепска, калі кепскі</p>
<p>Ўдасца гаспадар,—</p>
<p>Сам у сваім доме</p>
<p>Ніякі ўладар.</p>
<p> </p>
<p>У яго парадак —</p>
<p>Адпусці ты грэх:</p>
<p>І сабе на гора,</p>
<p>І людзям на смех.</p>
<p>*</p>
<p>Хата ў яго, хата —</p>
<p>Дзіркі на страсе,</p>
<p>З печы дым не ў комін,</p>
<p>А пад столь нясе.</p>
<p> </p>
<p>На курынай ножцы</p>
<p>Пуня і хлявок,—</p>
<p>Вецер ім салому</p>
<p>Закасаў набок.</p>
<p> </p>
<p>Зруб у студні з’ехаў,</p>
<p>Гразь цячэ ў ваду,</p>
<p>І асвер, і вочап</p>
<p>Толькі на бяду...</p>
<p> </p>
<p>А платы навокал —</p>
<p>Тын і частакол,—</p>
<p>Дзе гнілая жэрдка,</p>
<p>Дзе зламаны кол.</p>
<p>*</p>
<p>Чыста ў яго, чыста —</p>
<p>Лад вядзе стары;</p>
<p>Лому, гною кучы,</p>
<p>Хоць ты падбяры.</p>
<p> </p>
<p>З гноем пад нагамі</p>
<p>Граблі, вілы, крук,</p>
<p>Пад акном у лужы</p>
<p>Рыецца парсюк.</p>
<p> </p>
<p>Рыцвіны ды ямы</p>
<p>Па дзядзінцы скрозь,</p>
<p>Ажно, калі глянеш,</p>
<p>Разбірае млось.</p>
<p> </p>
<p>Сам ён непамыты</p>
<p>Лета і зіму,—</p>
<p>Дзедаў дзед не мыўся,</p>
<p>Дык чаму ж яму?..</p>
<p> </p>
<p>*</p>
<p>Статак яго, статак</p>
<p>Не знайсці нідзе:</p>
<p>З поля і на поле</p>
<p>Чуць ідзе-брыдзе.</p>
<p> </p>
<p>Конь сляпы, з ахватам,</p>
<p>Ходзіць абы-як,</p>
<p>Есць адна карова,</p>
<p>І ў таей кільчак.</p>
<p> </p>
<p>Кашаль свінню душыць,</p>
<p>Ног не ўзніме кныр,</p>
<p>«Матылі» ў авечак —</p>
<p>Круцяцца, як вір.</p>
<p> </p>
<p>Вылезла ў ягняці</p>
<p>Воўна дачыста,</p>
<p>А цялё за хлевам</p>
<p>Ходзіць без хваста.</p>
<p> </p>
<p>*</p>
<p>Праца ў яго, праца —</p>
<p>Мабыць, згультаеў:</p>
<p>Рана спаць кладзецца,</p>
<p>Позна ўстае.</p>
<p> </p>
<p>Дзе там нейкі трактар,</p>
<p>Дзе там нават плуг:</p>
<p>Ён сахой, як прадзед,</p>
<p>Гоні верне ў круг.</p>
<p> </p>
<p>Паарэ на ўзрэхі,</p>
<p>Куст расце — расці!</p>
<p>Церабіць не варта,</p>
<p>Можна абысці.</p>
<p> </p>
<p>Бараны жалезнай</p>
<p>Не спанатрыў ён,—</p>
<p>Смыкам дапатопным</p>
<p>Ёрзае загон.</p>
<p> </p>
<p>Сеяць жа як выйдзе</p>
<p>Гэты свой узрэх:</p>
<p>Дзе насыпе кучу,</p>
<p>А дзе голы плех...</p>
<p> </p>
<p>Збожжа ў яго, збожжа</p>
<p>Дзякуй ні за грош:</p>
<p>Неабходных дзёран,</p>
<p>Як абходных, больш.</p>
<p> </p>
<p>Жыта паспляталі</p>
<p>Гірса ды званец.</p>
<p>У пшаніцы «сажа»,</p>
<p>Дурнап’ян-дурэц.</p>
<p> </p>
<p>Вераб’ю авёсік</p>
<p>Толькі да калень.</p>
<p>Адно толькі вуссе</p>
<p>Выпусціў ячмень.</p>
<p> </p>
<p>Бульба, як арэхі,</p>
<p>Па тры пад карчом,</p>
<p>Боб, гарох, капусту</p>
<p>Збэрсала свінчо.</p>
<p> </p>
<p>*</p>
<p>Возіць з поля, возіць,</p>
<p>Што не згноіў дождж,—</p>
<p>Не збярэ ўмалоту —</p>
<p>Каласы, як хвошч.</p>
<p> </p>
<p>Малацьба надыдзе,</p>
<p>Бо патрэбен хлеб,</p>
<p>Нашто малатарня,</p>
<p>Балазе ё цэп.</p>
<p> </p>
<p>Таксама на арфу</p>
<p>Не прыйшла пара,—</p>
<p>Веялкай навее</p>
<p>Кубялок дабра.</p>
<p> </p>
<p>Млын хоць недалёка —</p>
<p>Не прывык яшчэ:</p>
<p>Змеле ў жорнах жыта,</p>
<p>Ў ступе круп стаўчэ.</p>
<p>*</p>
<p>Сядзе есці, сядзе</p>
<p>За кульгавы стол,</p>
<p>Траяногі зэдаль</p>
<p>Чуць не рыне ў дол.</p>
<p> </p>
<p>Груца ды зацірка,</p>
<p>Цэд, цура, кісель,</p>
<p>Мілта, саладуха —</p>
<p>Амаль стравы ўсе.</p>
<p> </p>
<p>Ані тэй закрасы,</p>
<p>Ані скваркі тэй,</p>
<p>Бульба з мундзірамі,</p>
<p>Хлеб нібы з пасей,</p>
<p> </p>
<p>Бліны, верашчака —</p>
<p>На паўгода раз,</p>
<p>Нават чамяруха</p>
<p>Рэдка ў які час.</p>
<p>*</p>
<p>Едзе ў госці, едзе —</p>
<p>Запрасіў камрад,—</p>
<p>На чым свет скаголіць</p>
<p>Кволы панарад.</p>
<p> </p>
<p>Не падмазаў колаў,</p>
<p>Колы і скрыпяць,</p>
<p>Па вандолах скачуць</p>
<p>Ні ў дзесяць, ні ў пяць.</p>
<p> </p>
<p>Загваздкі, атосы —</p>
<p>Па адной няма.</p>
<p>З восі лезе шворан</p>
<p>Угару старчма.</p>
<p> </p>
<p>Конь той клыпу-клыпу,</p>
<p>Сем гадзін — вярста;</p>
<p>Вонкі хамуціна</p>
<p>Прэцца з хамута.</p>
<p> </p>
<p>Плеценая вобраць —</p>
<p>Адны матузы,</p>
<p>Галаву шмальцуе</p>
<p>Горш ад дзермязы.</p>
<p> </p>
<p>Што ні крок — супоня</p>
<p>Рвецца, як аб пень,</p>
<p>І гужы з дугою</p>
<p>Злазяць з аглабель.</p>
<p> </p>
<p>Падсядзёлак з’ехаў</p>
<p>Аж пад бруха ўніз,</p>
<p>А чэрассядзельнік</p>
<p>Пад калёсы звіс.</p>
<p> </p>
<p>Набадрыкі-зрыўкі</p>
<p>Шыты навырост,</p>
<p>Ляйчыну з вузламі</p>
<p>Конь злавіў пад хвост.</p>
<p> </p>
<p>Замест нейкай пугі</p>
<p>Стусіна-дубец.</p>
<p>Але й той з двара ўжо</p>
<p>Ссцёбаны ўканец.</p>
<p> </p>
<p>*</p>
<p>Едзе ў госці, едзе...</p>
<p>Едзь жа ў добры час!</p>
<p>........................................</p>
<p>Кепска, калі кепскі</p>
<p>Гаспадар хто з вас.</p>
<p> </p>
<p>1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>