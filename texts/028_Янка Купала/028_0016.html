<div class="container">
<div class="book-utils">
<div id="qrcode"></div>
<a href="/Janka_Kupala/Zimoju_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 01.02.1906 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1920; 1930; 1940 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Зімою -->
<h2><a href="http://knihi.com/Janka_Kupala/">Янка Купала</a></h2>
<h2>Зімою</h2>
<div style="height: 3rem"></div>
<!-- TOC_BEGIN -->
<a href="#chapter1">*</a><br/>
<a href="#chapter2">*</a><br/>
<a href="#chapter3">*</a><br/>
<br/><br/>
<!-- TOC_END -->
<!-- BOOK_BEGIN -->
<p>Калядная ночка ўвесь свет пакрывае,</p>
<p>Па белай ад снегу зямельцы снуе;</p>
<p>Мяцеліца ў полі сапе, завывае,</p>
<p>Свіст віхраў спакойна заснуць не дае.</p>
<p> </p>
<p>У коміне вецер заціхнуць не хоча,—</p>
<p>Заносіцца песняй магільнай, дзікой;</p>
<p>То стогне, то плача, то дзіка рагоча,</p>
<p>Як быццам смяецца з нядолі людской.</p>
<p> </p>
<p>Дарожкі і сцежкі занесла віхура,</p>
<p>Не знаць, дзе балота, дзе лог, дзе папар;</p>
<p>Воўк, выйшаўшы з лесу, скаголіць панура,—</p>
<p>Каб чым пажывіцца — пакінуў гушчар.</p>
<p> </p>
<p>І сіняе неба ад зор не рунее,</p>
<p>І месяц дзесь згінуў, не ходзіць па ім,</p>
<p>Штохвіля цямней ноч, мароз не вальнее,</p>
<p>Снег сыпле і сыпле, як прыскам якім.</p>
<p> </p>
<p>Бяда падарожнаму гэткай парою</p>
<p>Дарогу вялікую перабываць,—</p>
<p>Як стой загавеціся можна душою.</p>
<p>Сняжніца—засыпаць, звяр’ё — разарваць!</p>
<p> </p>
<p>Але вось у гэту рабінаву ночку,</p>
<p>Бач, нехта не вытрываў, полем ідзе,</p>
<p>Руку апірае на тонкім кіёчку,</p>
<p>На плечах і спераду ношку нясе.</p>
<p> </p>
<p>Хто гэткі шалёны ў такую завею</p>
<p>Пакінуў хацінку, ў дарогу пайшоў?</p>
<p>Аж жудка на сэрцы, душа ажно млее:</p>
<p>Там з дзіцем кабета пляцецца дамоў!</p>
<p> </p>
<p>Гістор’я старая: убогая дзеўка</p>
<p>Пайшла ў двор на службу для хлеба куска,</p>
<p>Пайшла, паганяная гора прыпеўкай,</p>
<p>Ад хаты радзімай, святога кутка.</p>
<p> </p>
<p>Семнаццаты год шоў прыгожай Ганулі,</p>
<p>Век самы, што толькі жыві, прыпявай!</p>
<p>Сам век, што ахвоціць да працы, да гуляў,</p>
<p>А што ўжо любіцца — на ўсё забывай!</p>
<p> </p>
<p>На звадку для хлопцаў, на зайздрасць дзяўчатам</p>
<p>Слыла паваблівай дзяўчынай яна,</p>
<p>І гэта ж павабнасць яе стала катам:</p>
<p>Скасіла і радасць, і песні спрытна.</p>
<p> </p>
<p>О, моладасць, моладасць! Сколькі з табою</p>
<p>Прыгод падчас горкіх ідзе для людзей!</p>
<p>Ты сэрца узбурыш, гульнеш ты з душою,</p>
<p>Ты, ломячы думкі, кроў смокчаш з грудзей.</p>
<p> </p>
<p>Я так жа, змагаючы долі завею,</p>
<p>Надзеі вялікія сніў, будаваў,—</p>
<p>Ты ж, моладасць, мачыхай стала маею...</p>
<p>Эй, што гаварыці! Цябе я не знаў!</p>
<p> </p>
<p>Прыхільна дзяўчына на свет гэты боскі</p>
<p>Глядзела і верыла зменным людзям;</p>
<p>От, знама, прастачка, дзіцё нашай вёскі,</p>
<p>Што з беднасці, з невуцтва знанае нам.</p>
<p> </p>
<p>Нямала ў дварэ слуг, шмат хлопцаў ўсялякіх,—</p>
<p>Сумленных, праўдзівых і шэльмаў благіх.</p>
<p>Цімох жа найлепшы: няма ў ім ніякіх</p>
<p>Паступкаў нягодных, як ёсць у другіх.</p>
<p> </p>
<p>Дзяўчына прыгожая, хлопец прыгожы,—</p>
<p>Вось пара ўжо сэрцаў, вось пара людзей,</p>
<p>Што могуць забыцца на ўсё, на свет божы,</p>
<p>Як кроў маладая заходзіць жывей.</p>
<p> </p>
<p>Хто з нас не любіўся, хто ўцехай кахання</p>
<p>Хоць міг сваіх лет маладых не правёў?</p>
<p>Сам-насам дзяўчыны з малойцам шаптання,</p>
<p>Двух сэрцаў хто слухаў вясёлых размоў?</p>
<p> </p>
<p>Цімох і Гануля — вось роўная пара:</p>
<p>Яна бедна дзеўка, ён бедны дзяцюк;</p>
<p>Любілісь і мелісь пабраціся зара,</p>
<p>Дый здрадзіла шчасце, мінула іх рук.</p>
<p> </p>
<p>Гаротнага хлопца пагналі далёка,</p>
<p>Пагналі ў салдаты на здзекі, на плач;</p>
<p>Засталася Ганна адна-адзінокай,</p>
<p>А з доляй — хоць сонца, хоць свету не бач!</p>
<p> </p>
<p>Сягоння, во ў гэткую сцюжу пляцецца,</p>
<p>Пляцецца з няшчасцем, з пацехай сваёй,</p>
<p>Хоць вые віхура, хаўтурна смяецца,</p>
<p>Як людзі, так дзіка рагоча над ёй.</p>
<p> </p>
<p>Ідзе і ідзе, а снягамі дзьме неба,</p>
<p>Дзіцё ў руках плача. Ноч, жудка... бяда.</p>
<p>Ў катомцы на плечах нясе булку хлеба</p>
<p>І сала фунт — служкі за труд — каляда.</p>
<p> </p>
<p>Па гурбах, па наспах ідучы сняжаных,</p>
<p>Змаглася, халодны пот цела заліў,</p>
<p>А рукі і ногі мароз неспыняны</p>
<p>Даўно замарозіў, даўно знечуліў.</p>
<p> </p>
<p>Чуць дух пераводзіць, зліпаюцца вочы,</p>
<p>Яшчэ дабыла сіл, ды дзе больш дабыць?</p>
<p>Скасіліся ногі, ямчэй вецер скочыў,</p>
<p>Схіснулася й з дзіцем, і з хлебам ляжыць!</p>
<p> </p>
<p>Ляжыць сярод поля шырокага</p>
<p>Ў пасцелі пуховай са снегу.</p>
<p>Спачні з дзіцянём, адзінокая,—</p>
<p>Вам лепшых не знаці начлегаў!</p>
<p> </p>
<p>Не бойцеся!.. Ўтуліць ад холаду,</p>
<p>Спаўе, як пялёнкай, снег белы,</p>
<p>Зацягне вам песню мяцеліца,</p>
<p>Воўк жальбай завые скалелы.</p>
<p> </p>
<p>Але віхраў свісты магільныя</p>
<p>І воўчыя выцці пад борам</p>
<p>Няхай не пужаюць вас, бедныя,</p>
<p>Сваім нелюбым загаворам.</p>
<p> </p>
<p>І неба хай гэта вас хмарнае</p>
<p>Не страшыць сваёй цемнатою,</p>
<p>І доля вам гэта цяперашня</p>
<p>Хай вельмі не здасца благою.</p>
<p> </p>
<p> </p>
<p>Ці ж хаты для вас былі лепшымі,</p>
<p>Як гэтая снежная ніва?</p>
<p>Скажы ты мне, маці бязмужняя,</p>
<p>Была ж ты дагэтуль шчасліва?</p>
<p> </p>
<p>Жыла ж з табой моладасць ясная,</p>
<p>Вясёлыя песні ці пела?</p>
<p>Былі ж для цябе людзі добрымі,</p>
<p>Іх злосць над табой не шалела?</p>
<p> </p>
<p>Падумай, падумай, гаротная!</p>
<p>Я ў песню пралью твае думы,</p>
<p>І разам спяём гулкім голасам</p>
<p>Пад дзікай мяцеліцы шумы.</p>
<p> </p>
<h3><a id="chapter1"></a>*</h3>
<p>Бядак жыве толькі сягоння,</p>
<p>Дзён лепшых яму не чакаць;</p>
<p>Цар-голад няшчаснага гоне</p>
<p>Крывавага хлеба шукаць.</p>
<p> </p>
<p>Пакінуўшы родную хатку,</p>
<p>Калі йшчэ такая дзе ё,</p>
<p>Замучан бядой даастатку,</p>
<p>Ідзе, каб здабыць на жыццё.</p>
<p> </p>
<p>Ідзе, а пражорнікаў вочы</p>
<p>Цікуюць з усіх са старон;</p>
<p>Ідзе, а ці днём, ці уночы,</p>
<p>З дарогі збіваецца ён.</p>
<p> </p>
<p>Так, блудзячы, валіцца ў сеткі,</p>
<p>Расстаўленыя спатайка,</p>
<p>І сілаў не раз апаследкі</p>
<p>Ссуць п’яўкі, вужы з бедака.</p>
<p> </p>
<p>Заплацяць пагардаю дзікай</p>
<p>За кроў, за мазолі, за труд,</p>
<p>Дадуць медзяка для прыліку,</p>
<p>Што ліў пот не толькі за кнут.</p>
<p> </p>
<p>Як выціснуць дух увесь чыста,</p>
<p>Прызнаюць няздатным к труду,—</p>
<p>Прагоняць на шляхі цярністы,</p>
<p>Прагоняць на слёзы, бяду.</p>
<p> </p>
<p>І пойдзе бядак нешчаслівы,</p>
<p>Здароўя упякаўшы цвет,</p>
<p>Праз цёмныя боры, праз нівы</p>
<p>З жабрацкаю торбаю ў свет.</p>
<p> </p>
<h3><a id="chapter2"></a>*</h3>
<p>Што?—дрэмлеш ужо ты, дзяўчына?</p>
<p>Не спі, яшчэ штось прапяём!</p>
<p>Эй, што там, каліна-маліна!..</p>
<p>Запейма — пець лёгка ўдваём!</p>
<p> </p>
<p>А будзе цікавая песня,</p>
<p>Бо выкажа думы твае.</p>
<p>Ну, слухай, хоць сэрцу балесне —</p>
<p>З тваёй мая доля пяе!</p>
<p> </p>
<p>Ты помніш, як маці цябе твая родная</p>
<p>Дзень першы у лапці абула,</p>
<p>Як ты, падрастаючы, цвёрдую, зрэбную</p>
<p>Кашулю на целе пачула.</p>
<p> </p>
<p>Галела, калела у полі ты з пугаю,</p>
<p>Куску жадна будучы хлеба,</p>
<p>Па лесе, па пасецы з стадам цягалася,</p>
<p>Патолі не знала ад неба.</p>
<p> </p>
<p>Пякло лета спёкай, ты, ўся зацяганая,</p>
<p>Злівалася потам крывавым,</p>
<p>А восень студзіла слатою бязлітасна,</p>
<p>Трос вецер адзеткам дзіравым.</p>
<p> </p>
<p>Ці йшла ты на поле шырокае, вольнае,</p>
<p>Ці з стадам вярталася з поля,</p>
<p>Ніхто не вітаў цябе шчыра, прыветліва,</p>
<p>Ні свой, ні чужы і ні доля.</p>
<p> </p>
<p>Вось вырасла, стала дзяўчынай прыгожаю,</p>
<p>Ды горкім жыццё было далей:</p>
<p>Бацькі твае бедна і трудна жыць мусілі —</p>
<p>У людзі чужыя паслалі.</p>
<p> </p>
<p>Паслалі па цвёрды па хлеб на пакідзішча,</p>
<p>На здзек, на бадзянне няміла,</p>
<p>І ты без апекі прытульнай, без бацькаўскай</p>
<p>Навекі сябе загубіла.</p>
<p> </p>
<p>З насмешкай благой на цябе, заблудзіўшую,</p>
<p>Цяперака ўсе паглядаюць;</p>
<p>І сэрца крывёю тваё абліваецца,</p>
<p>І вочы у слёзах плываюць.</p>
<p> </p>
<p>У губу не лезе яда гаспадарская —</p>
<p>Кусок іх палічаны кажны;</p>
<p>Ў калысцы ад крыку дзіцё захліпаецца,—</p>
<p>Патомак твой плача сярмяжны.</p>
<p> </p>
<p>Бацькоў гэтым грэхам сваім не пацешыла —</p>
<p>Ужо з дзіцем ты лішняя ў хаце;</p>
<p>На службе цябе разлічылі, адправілі —</p>
<p>Не стала там хлеба дзіцяці.</p>
<p> </p>
<p>І што ж цябе, маці, чакае, бязмужняя?</p>
<p>Не бачыш ты свету, ў свет глядзя,</p>
<p>Не ўзложыш вянка ты ўжо болей дзявочага,</p>
<p>Не сядзеш ужо на пасадзе.</p>
<p> </p>
<p>Навекі твая ўжо зламаная моладасць,</p>
<p>Асуджана мучыцца вечна,</p>
<p>І ў гэтай дарозе, у гэту мяцеліцу</p>
<p>Ты, спраўды, шчасліва, бяспечна.</p>
<p> </p>
<p>Снег так адусюль спавівае пялёнкаю</p>
<p>Сваёй прыліпаючай, белай,</p>
<p>І сыспаду мякка, і зверху накрытая,</p>
<p>Начлегаў такіх ты не мела.</p>
<p> </p>
<p>Не мела папраўдзе, бо гэтак во соладка</p>
<p>З дзіцём — бачу я — ты заснула.</p>
<p>Спі!.. Пэўна, і песні маёй, табе выснутай,</p>
<p>Усёй ты, бядачка, не чула.</p>
<p> </p>
<p>Спі, спі! покі сонца на небе нячулае</p>
<p>Узойдзе гуляці над светам;</p>
<p>А можа, засні лепш навекі, няшчасная,</p>
<p>Як маеш з жыццём біцца гэтым.</p>
<p> </p>
<p>Вечна не можа мучыць мяцеліца,</p>
<p>Вечна не можа ноч панаваць;</p>
<p>Зімняе неба сонейкам беліцца,</p>
<p>Вецер нямее, хмар не відаць.</p>
<p> </p>
<p>Іскрыцца поле снежнае, белае,</p>
<p>Бор гутарлівы ціха стаіць,</p>
<p>Воўчая песня, дзікая, смелая,</p>
<p>Жудасна ў полі ужо не гудзіць.</p>
<p> </p>
<p>Радасна ўсходзіць раніца стройная,</p>
<p>Свеціць для снегам засланай зямлі;</p>
<p>Вакол абшары, ўсе дзіўна-спакойныя,</p>
<p>Шалы віхураў як не былі.</p>
<p> </p>
<p>Гоманы, скрыпы з вёскі даносяцца,</p>
<p>І там ужо сонца робіць сваё;</p>
<p>Па саламяных стрэхах дым коціцца —</p>
<p>Знак, што пад імі госціць жыццё.</p>
<p> </p>
<p>Будзяцца людзі, з хат выбіраюцца</p>
<p>Яркі калядны дзень прывітаць;</p>
<p>Цёплая пара з губ выбіваецца,</p>
<p>Шэрань на бровах, шчокі гараць.</p>
<p> </p>
<p>Бабы заняты важнай заняткаю,—</p>
<p>Вілкі, чапёлы ў дзела ідуць,—</p>
<p>З нейкай паважнай ходзяць аглядкаю,</p>
<p>Свята сягоння — бліны пякуць.</p>
<p> </p>
<p>Рана і жонка ўстала Рыгорава,—</p>
<p>Мужа з дарогі жджэ і дачкі;</p>
<p>Носіць ваду, змарылася здорава,</p>
<p>Печ падтапіла, ставіць гаршкі.</p>
<p> </p>
<p>Можа, яна ужо разы і сотнія</p>
<p>Глянула ў шыбы з хаткі на двор;</p>
<p>Мучаць старую думкі маркотныя:</p>
<p>Штосьці не едзе з Ганнай Рыгор.</p>
<p> </p>
<p>Выехаў ўчора цёмнаю раніцай,</p>
<p>Меўся вярнуцца нанач дамоў;</p>
<p>Праўда, кабылка худа, чуць цягнецца,</p>
<p>Але вялікі ужо час прайшоў.</p>
<p> </p>
<p>Што за прычына, што так задлякаўся,—</p>
<p>Трудна згадаць, хоць як варажы,</p>
<p>Ці мо дзе ў гурбу снежную ўпякаўся,</p>
<p>Ці мо начуе у Рубяжы?</p>
<p> </p>
<p>...Скрыпнулі сані... У вокны марозныя</p>
<p>Хутка, пакуль там бегчы на двор,</p>
<p>Вочы свае Рыгорыха слёзныя</p>
<p>Ўставіла й бачыць: уз’ехаў Рыгор.</p>
<p> </p>
<p>— Дзе ж ты дзеў Ганну? — у мужа пытаецца.</p>
<p>— Няўжо,— ён кажа,— Ганны няма?</p>
<p>І абаім ім сэрца сціскаецца,</p>
<p>Дум усялякіх хлынула цьма.</p>
<p> </p>
<p>Ганна з двара ужо іншай дарогаю</p>
<p>Йшла, як ехаў Рыгор па яе;</p>
<p>Думаў, што дома. Бачыць з трывогаю:</p>
<p>Дома няма. Дык дзе ж яна, дзе?</p>
<p> </p>
<p>Дарма шукаці рвуцца ў аколіцы,</p>
<p>Ў вёсцы пытаці, на мшы даваць;</p>
<p>Дарма ён стогне, а яна моліцца:</p>
<p>Ганны нідзе няма, не чуваць.</p>
<p> </p>
<p>Толькі ад часу, як гэта сталася,</p>
<p>Гутарка ходзіць так па сяле: —</p>
<p>Ў снег як зямелька ўся адзявалася,</p>
<p>Неба мяцеліцу грозну пашле,—</p>
<p> </p>
<p>Ночнай парою з бара недалёкага</p>
<p>Нейкае зданне — глянуці страх —</p>
<p>Чуць лезе з гурбаў, з снегу глыбокага,</p>
<p>Йдзе на дарогу з ношкай ў руках.</p>
<p> </p>
<p>Хто йдзе ці едзе, страх гаму гэтае</p>
<p>Дзіва сустрэці, голас пачуць,—</p>
<p>Страшная мара, напаўадзетая,</p>
<p>Зблытаны косы, вочы пякуць.</p>
<p> </p>
<p>Грудзь да касцей дзявоцкая вырвана,</p>
<p>Ранай адною свеціцца ўся,</p>
<p>Стане... кроў люне чырвана-чырвана;</p>
<p>Рукі калышуць мару-дзіця.</p>
<p> </p>
<p>Тулаў дзіцяці толькі хістаецца,</p>
<p>Ручак, галоўкі, ножак няма;</p>
<p>Да падарожных з ім падбліжаецца,</p>
<p>Жальбу заводзіць жудка сама.</p>
<p> </p>
<p>Жаліцца ўперад, после жалобную</p>
<p>Страшную песню слёзна пяе;</p>
<p>Гэткую песню чуем падобную,</p>
<p>Як смерць запусціць джгалы свае.</p>
<p> </p>
<p>Аб тых, што з светам гэтым разлучаны,</p>
<p>Аб затрутым без часу жыцці,</p>
<p>Аб маці з дзіцем плача замучанай,</p>
<p>Моліць крыху сагрэць, падвязці.</p>
<p> </p>
<p>Хрысцяцца людзі, чуючы гэтае,</p>
<p>Месца мінаюць тое барзджэй,</p>
<p>Зданне зноў у лесе з песняй няспетаю,</p>
<p>З дзіцем, з катомкай нікне сваей.</p>
<p> </p>
<p>Памяць аб гэтым людзі вясковыя</p>
<p>Шчыра гадуюць, вера жыве:</p>
<p>Яміну тамка ў гушчы сасновае</p>
<p>«Ганніным Ярам» вёска заве.</p>
<p> </p>
<p class="sign">І-ІІ-1906 г.</p>
<p> </p>
<p> </p>
<h3><a id="chapter3"></a>*</h3>
<p>Скажаш, напэўна, добры чытальніку:</p>
<p>Смутная песня твая, брат пясняр!</p>
<p>Ці ты не мог бы, рыфмаў складальніку,</p>
<p>З дум сваіх лепшы зрабіць для нас дар?</p>
<p> </p>
<p>Каб замест снегаў над нашаю ніваю</p>
<p>Бачылі мы ўсе прыгожасць вясны.</p>
<p>Ганну — не ў гурбах. Ганну — шчаслівую,</p>
<p>Каб замест слёзаў — вясёлыя сны.</p>
<p> </p>
<p>Так скажаш, дружа, праўду во гэткую</p>
<p>На гора поўную песню маю,</p>
<p>Я ж тваю долю беручы сведкаю,</p>
<p>Смутную думку пацверджу сваю.</p>
<p> </p>
<p>Дайце мне лета, каб роднай зямлёю</p>
<p>Бура не трэсла, не біла людзей,</p>
<p>Дайце мне хатку, хатку прыгодную,</p>
<p>Вечная радасць жыла каб у ей!</p>
<p> </p>
<p>Сцелецца ноч тут ценьмі магільнымі,</p>
<p>Гіне з няшчасця малы і стары,</p>
<p>Слабыя гінуць, крыўджаны сільнымі,</p>
<p>Стогнуць, гаруюць з зары да зары.</p>
<p> </p>
<p>Путы няволі, кары звярыныя</p>
<p>Хто не жыў толькі — іх не цярпеў.</p>
<p>Над чалавекам, як над скацінаю,</p>
<p>Ніхто спагады не мае й не меў.</p>
<p> </p>
<p>Ніхто не бача, з горам век злучаны,</p>
<p>Свайго цярпення, бяды, цемнаты;</p>
<p>А калі плача надта ўжо змучаны,</p>
<p>Мей жа, чытач мой, жаласць над тым!</p>
<p> </p>
<p>1906</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>