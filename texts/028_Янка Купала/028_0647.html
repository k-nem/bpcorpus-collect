<div class="container">
<div class="book-utils">
<div id="qrcode"></div>
<a href="/Janka_Kupala/Piatrovy_cas.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1906-1909] -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пятровы час -->
<h2><a href="http://knihi.com/Janka_Kupala/">Янка Купала</a></h2>
<h2>Пятровы час</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вот часіна! вот агніста</p>
<p>Завярцела, закруціла!</p>
<p>Прэ ў палі, ў лугі ўсё чыста,</p>
<p>Ажно глянуць неяк міла.</p>
<p> </p>
<p>Свішчуць косы у пракосах,</p>
<p>Той грабе, той копы звозе;</p>
<p>Серп гуляе на палосах,</p>
<p>Паўрубень бразджыць на возе.</p>
<p> </p>
<p>Ўсюды сіла і ахвота:</p>
<p>Ногі, рукі ходзяць смела;</p>
<p>Значна сельская работа,</p>
<p>Пот нядарма мые цела.</p>
<p> </p>
<p>Гэй жа, Янка, распраніся,</p>
<p>Не жалей, брат, духу, сілы,</p>
<p>Помні, дурань, не змыліся,</p>
<p>Каб да Юр’я, знай, хваціла.</p>
<p> </p>
<p>Знай Пятровую часіну,</p>
<p>Знай, адно ў гаду ё лета,</p>
<p>Хто ў ім здрэме хоць з гадзіну,</p>
<p>Пацярпіць жа ён за гэта.</p>
<p> </p>
<p>За гультайства дрэнна будзе,—</p>
<p>Галадоўка—час пракляты,</p>
<p>К людзям пойдзеш, што там людзі,</p>
<p>Той гол сам, той гоне з хаты.</p>
<p> </p>
<p>Воласць, земства дасць мо хлеба,</p>
<p>Но іх ласкі хто не знае,</p>
<p>Эй ты, Янка, помніць трэба,—</p>
<p>Зімка доўгая такая.</p>
<p> </p>
<p>Помніш, сёлета вясною</p>
<p>Раве статак, плачуць дзеці,</p>
<p>А тут — хоць гавей душою,—</p>
<p>Пуста ў пуні, пуста ў клеці.</p>
<p> </p>
<p>Ох, не лепей і сягоння</p>
<p>У сэрцы, ў думках, мой ты мілы,</p>
<p>Што ж рабіць? Хай доля гоне,</p>
<p>Пакуль згоне да магілы.</p>
<p> </p>
<p>Ты галодны, я галодны,</p>
<p>Ёсць мякіна з лебядою,</p>
<p>Вып’ем чарку — а там, родны,</p>
<p>Гайда на вайну... з касою.</p>
<p> </p>
<p>[1906-1909]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>