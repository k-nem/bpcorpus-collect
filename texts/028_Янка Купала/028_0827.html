<div class="container">
<div class="book-utils">
<div id="qrcode"></div>
<a href="/Janka_Kupala/Ja_ad_vas_daloka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1910 -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Я ад вас далёка... -->
<h2><a href="http://knihi.com/Janka_Kupala/">Янка Купала</a></h2>
<h2>Я ад вас далёка...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я ад вас далёка, бацькаўскія гоні,—</p>
<p>На чужое неба ўжо гляджу сягоння.</p>
<p>Але думкай, сэрцам толькі вас я знаю,</p>
<p>Як і жыў, жыву я ў сваім родным краю.</p>
<p>І няма на свеце так вялікай меры,</p>
<p>І няма на свеце так каваных дзвераў,</p>
<p>Каб хоць на часіну ў будні ці ў нядзелі —</p>
<p>Беларусь са мною разлучыць пасмелі!</p>
<p> </p>
<p>Я ад вас далёка... скажуць гэтак людзі...</p>
<p>Але хто заглянуў у чужыя грудзі</p>
<p>І паняў хто шчыра той агонь і мора,</p>
<p>Што гарыць, бушуе і аб чым гавора?</p>
<p>Пойме толькі гэта, хто аж да сканання</p>
<p>Не пазнаў спакою, не пазнаў прыстання;</p>
<p>Каго доля-ведзьма ад самой калыскі</p>
<p>Кідала па свеце, як той ліст вятрыскі.</p>
<p> </p>
<p>Я ад вас далёка... А дзе ні гляджу я —</p>
<p>Дома толькі думка днюе і начуе;</p>
<p>Знаю толькі пушчы Белавежскай гоман,</p>
<p>Знаю толькі рэчку — з плытнікамі Нёман.</p>
<p>Дзе ў чужыне будзе сад так гадаваны,</p>
<p>Дзе такі там хорам важна збудаваны,—</p>
<p>Што мне замянілі б хату і бярозкі,</p>
<p>Хату і бярозкі беларускай вёскі?..</p>
<p> </p>
<p>Я ад вас далёка... Дзеліць нас паўсвета,—</p>
<p>А жыву ж я з вамі і зіму, і лета;</p>
<p>Чую з вамі ўвосень непагоды песню,</p>
<p>Цешуся з праталін вольнага прадвесня,</p>
<p>І ці сонца ўзыйдзе, і ці сонца зайдзе,—</p>
<p>Вечна з думкай там я, мой спакойны край дзе;</p>
<p>З выраю ж як толькі сустрачаю гусі,</p>
<p>Весці ў іх пытаю з роднай Беларусі.</p>
<p> </p>
<p>Я ад вас далёка... Жыву між чужымі,</p>
<p>Чую ж вашы песні,— водклік шлю сваімі;</p>
<p>Дабываю песні ад душы, ад сэрца,</p>
<p>Аж бы сам за імі к вам ляцеў, здаецца.</p>
<p>Не зрабіць нікому гэткай дамавіны</p>
<p>І не вырыць ямы гэтакай глыбіны,</p>
<p>Каб у іх з вачэй мне Беларусю-маці,</p>
<p>Як людзей хаваюць, гэтак пахаваці.</p>
<p> </p>
<p>Я ад вас далёка... Божа ты мой мілы!</p>
<p>Неразлучны з вамі да самой магілы,—</p>
<p>Не пакіну думаць світам і ўпацёмку:</p>
<p>Як там жывіцё вы, як жыве старонка?</p>
<p>А хоць дасць мне доля ў дамавіне месца,—</p>
<p>Ўстане цень з зямлі мой, на крыж абапрэцца</p>
<p>І ў той бок глядзеці будзе век нязводна,</p>
<p>Дзе ляжаць загоны Беларусі роднай.</p>
<p> </p>
<p>1910</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>