<div class="container">
<div class="book-utils">
<div id="qrcode"></div>
<a href="/Adam_Mickievic/Try_Budrysy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Адам Міцкевіч -->
<!-- HEADER_FIELD CreationYear: 09.07.1905 -->
<!-- HEADER_FIELD FirstPublicationYear: 1908; 1913-1914; 1925; 1929-1930 -->
<!-- HEADER_FIELD LangOrig: pol -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Тры Будрысы -->
<!-- HEADER_FIELD Title2: Літоўская балада -->
<!-- HEADER_FIELD Translation: Янка Купала -->
<h2><a href="http://knihi.com/Adam_Mickievic/">Адам Міцкевіч</a></h2>
<h2>Тры Будрысы</h2>
<h2 class="title2">Літоўская балада</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>З польскай — А. Міцкевіча</i></p>
<p> </p>
<p>Стары Будрыс трох сынаў,</p>
<p>Як сам, гэткіх літвінаў,</p>
<p>Да сябе на дзядзінец паклікаў,</p>
<p>Ды ім кажа: «Зважайце,</p>
<p>Коні борзда сядлайце,</p>
<p>Натачыце мячы ўміг і пікі!</p>
<p>«З Вільні вестку мне далі,</p>
<p>Што ўжо там наказалі</p>
<p>Тры вайны на тры свету староны:</p>
<p>Ольгерд рускіх біць едзе,</p>
<p>Скіргел — ляхаў-суседзяў,</p>
<p>А князь Кейстут разгроміць Тэўтоны.</p>
<p>«Вы, адважныя хлопцы,</p>
<p>Паслужыце старонцы,</p>
<p>Хай вядуць вас літоўскія богі!</p>
<p>Застаюся я дома,</p>
<p>Дам вам раду, вядома:</p>
<p>Трох вас ёсць і тры ёсць вам дарогі.</p>
<p>«Хай адзін у Расію</p>
<p>За Ольгердам шлях крые</p>
<p>Па-над Ільмень, пад мур Навагроду;</p>
<p>Там саболлі апоны,</p>
<p>Залатыя заслоны,</p>
<p>І ў купцоў там чырвонцаў, як лёду.</p>
<p>«Хай да князя Кейстута</p>
<p>Другі едзе, а хутка,</p>
<p>Крыжакоў хай знішчае дашчэнту!</p>
<p>Як пяску, там бурштынаў,</p>
<p>Сукны дзіўнай тканіны,</p>
<p>І там рызы ў ксяндзоў ў дыяментах.</p>
<p>«Мусіць к Скіргелу трэці</p>
<p>Па-за Нёман ляцеці,</p>
<p>Беднату там убачыць ліхую,</p>
<p>Але возьме за тое</p>
<p>Узбраенне стальное</p>
<p>І мне стуль прывязе сынавую.</p>
<p>«Бо з нявольніц мне толькі</p>
<p>Спадабаліся полькі,—</p>
<p>Так панадны мне стан іх дзявочы,</p>
<p>Твар іх бела-ружовы,</p>
<p>Як смоль, чорныя бровы,</p>
<p>Як дзве зоркі, іх свецяцца вочы.</p>
<p>«Маладым чалавекам</p>
<p>Я адтуль прад паўвекам</p>
<p>Сабе вывез палячку за жонку;</p>
<p>Хоць яе пахаваў я,</p>
<p>Ўсё яшчэ ўспамінаю,</p>
<p>Калі гляну я ў тую старонку».</p>
<p>Даўшы так засцярогу,</p>
<p>Блаславіў на дарогу;</p>
<p>Яны ўзялі бронь, селі, пабеглі.</p>
<p>Ўжо й зіма надыходзе,—</p>
<p>Сын не едзе ніводзін,—</p>
<p>Будрыс думаў, што ў бітвах палеглі.</p>
<p>Па сняжыстай дарожцы</p>
<p>Мчыцца ў зброі хтось к вёсцы,</p>
<p>А пад буркаю нешта хавае:</p>
<p>— «Кубел — гэта, знаць, ноша,</p>
<p>А ў ім рускія грошы».</p>
<p>— «Татка,— полька, твая сынавая!»</p>
<p>Па сняжыстай дарожцы</p>
<p>Мчыцца ў зброі хтось к вёсцы,</p>
<p>А пад буркаю нешта хавае.</p>
<p>— «Мусіць, з Прусаў, мой сыну,</p>
<p>Цягнеш кубел бурштыну?»</p>
<p>— «Татка,— полька, твая сынавая!»</p>
<p>Па сняжыстай дарожцы</p>
<p>Трэці нехта мкне к вёсцы,</p>
<p>А пад буркай вяліка здабыча.</p>
<p>Будрыс — што? — не пытае,</p>
<p>Толькі госці склікае,</p>
<p>На вяселле іх трэцяе кліча.</p>
<p> </p>
<p>9 ліпеня 1905</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>