<div class="container">
<div class="book-utils">
<div id="qrcode"></div>
<a href="/Janka_Kupala/Viasna_1915-aja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1915 -->
<!-- HEADER_FIELD FirstPublicationYear: 1915; 1918-1926; 1928-1930; 1932-1933; 1935; 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1997 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вясна 1915-ая -->
<h2><a href="http://knihi.com/Janka_Kupala/">Янка Купала</a></h2>
<h2>Вясна 1915-ая</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дык вось жа як прыйшла яна — жаданая вясна —</p>
<p>Ў кароне з зелені і кветак, з пошаптам бяроз!</p>
<p>Ядыная з паміж былых сясцёр сваіх яна:</p>
<p>Не развясельвае душы і не ўцірае слёз.</p>
<p> </p>
<p>Не росы зіхацяцца брыльянцістыя на ёй,</p>
<p>Не росамі палеткі збожны свенціць на зямлі,</p>
<p>А йрдзіцца ўся гарачаю чырвонаю крывёй,</p>
<p>Крывёй палошча ўсходы, што ўзышлі і... не ўзышлі!</p>
<p> </p>
<p>Не з сонцам выйшла блаславіць аратага арбу,</p>
<p>Не сонцам туліцца да скрыўджаных сяліб і хат,</p>
<p>А грознымі пажарамі распачала сяўбу,</p>
<p>Пажарамі-зніштожаннем святкуе свята свят!</p>
<p> </p>
<p>Не выйшаў сейбіт на загон, як ён калісь ішоў,</p>
<p>Каб з верай і надзеяй кінуць зерне на прыплод,—</p>
<p>А сее... от, абы!., бо сеяць звык ён з прадвякоў,</p>
<p>Хоць і не знае, хто пажне, хто з’есць яго ўмалот.</p>
<p> </p>
<p>І хаты майскім дзераўцом не ўмаіў селянін,</p>
<p>Як прадзеды умайвалі, як вучыць абычай...</p>
<p>Спытай: Чаму аб спадчыне бацькоў забыў так сын?</p>
<p>Адкажа: Ведама — жалобу носіць наскі край!</p>
<p> </p>
<p>Перапалохана кабеціна з дзяцьмі на шлях</p>
<p>Ідзе штодзень пад крыж і пазірае ўдаль;</p>
<p>Прагледзела ўжо вочы — ўсё ж надзея тліць ў грудзях,</p>
<p>Праслухала і вушы ўжо, а слухае на жаль...</p>
<p> </p>
<p>Дзяўчына, распусціўшы косы, вылецела ў бор</p>
<p>І, прытуліўшысь к дрэву, песню жудкую пяе,—</p>
<p>Не то падладжваючыся пад хаўтурны хор,</p>
<p>Не то спраўляючы ў бары заручыны свае.</p>
<p> </p>
<p>А бусел, што на пірамідах зімку зімаваў,</p>
<p>А лета летаваць у любы край свой прыляцеў,—</p>
<p>Здзівіўся, пасмутнеў... сваёй мясціны не спазнаў</p>
<p>І не знайшоў гнязда свайго, што летась яшчэ меў.</p>
<p> </p>
<p>Адно балюе баль звяр’ё з сну збуджана ў лясах.</p>
<p>Пажывы на пабоішчах скрозь маючы ўдаволь,</p>
<p>Ды груганы, што костачкі збіраюць па палях,</p>
<p>Не пашкадуюць, што жылі ў такі ўсясветны боль.</p>
<p> </p>
<p>Дык вось жа як прыйшла вясна жаданая на свет,</p>
<p>Калоцячы, як ліпай, змучанай зямлёй да дна.</p>
<p>Крывёй, пажарам, пошасцяй — людзям яе прывет,</p>
<p>А напіс на яе агнёвым знамені: Вайна!</p>
<p> </p>
<p>1915</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>