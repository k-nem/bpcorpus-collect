<div class="container">
<div class="book-utils">
<div id="qrcode"></div>
<a href="/Janka_Kupala/Haryslava_9t.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 17.05.1912 -->
<!-- HEADER_FIELD Edition: Купала Я. Поўны збор твораў: У 9 т. - Т. 6. Паэмы, пераклады. - Мн.: Маст. літ., 1999. -430 с. [4] л. іл. -->
<!-- HEADER_FIELD FilenameSuffix: 9t -->
<!-- HEADER_FIELD FirstPublicationYear: 1946 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1999 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Гарыслава -->
<h2><a href="http://knihi.com/Janka_Kupala/">Янка Купала</a></h2>
<h2>Гарыслава</h2>
<div style="height: 3rem"></div>
<!-- TOC_BEGIN -->
<a href="#chapter1">ПРАДМОВА</a><br/>
<a href="#chapter2">І</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<div class="EPIGRAPH">
<p>«Не хочу разути рабынича, а за Ярополка иду!»</p>
<p class="sign">(З адказу Рагнеды — княжны полацкай, Уладзіміру — князю ноўгарадскаму)</p>
</div>
<div class="CLEAR"></div>
<p> </p>
<p> </p>
<h3><a id="chapter1"></a>ПРАДМОВА</h3>
<p>Гэй, павейце, разгуляйцеся,</p>
<p>Ветры вольны, лёгкакрылыя,</p>
<p>Над старонкай над крывіцкаю</p>
<p>Зашуміце, неўгамонныя.</p>
<p>Паміж небам і зямліцаю</p>
<p>Віхрам-птахам пранясіцеся,</p>
<p>Леты даўна прамінуўшыя</p>
<p>Уздымайце з чорна попелу.</p>
<p>Ўскалыхніце сэрцам каменным,</p>
<p>Звонам-вечам ды ўсё полацкім —</p>
<p>Хай звон звонка разгамоніцца</p>
<p>Дый раскажа быль бывалую.</p>
<p>Быль бывалую пра доч князеву,</p>
<p>Ту красавіцу ненаглядную,</p>
<p>Пра ту княжну пра свабодную,</p>
<p>Што Рагнедай называлася,</p>
<p>А пасля, што з гора горкага</p>
<p>Стала зваціся Гарыславаю,</p>
<p>А гардыняй недаступнаю</p>
<p>Кругом-вокала праславілась.</p>
<p>Пра яе вы, звоны вечавы,</p>
<p>Ветры буйныя, свабодныя,</p>
<p>Раскажыце свету цэламу</p>
<p>Быль бывалу ў землях Полацкіх.</p>
<p> </p>
<h3><a id="chapter2"></a>І</h3>
<p>Даўно-даўно было ўжо гэта,</p>
<p>Як там у запісах стаіць,</p>
<p>Дзе пішуць: вось такога лета</p>
<p>Было, павінна тое быць.</p>
<p>Шмат хмары вылілі вадзіцы,</p>
<p>Навек заснуў бор не адзін</p>
<p>І шмат павысахла крыніцаў</p>
<p>За гэты час. Патомак-сын</p>
<p>Бацькоў, застыўшых у магіле,</p>
<p>Забыўся ўжо аб іх жыцці —</p>
<p>Аб тым, як дома лад вадзілі,</p>
<p>Як на вайну умелі йсці</p>
<p>І як у славе уміралі</p>
<p>За чэсць і волюшку сваю.</p>
<p>Забыўся сын аб быўшай хвале,</p>
<p>Ў прыгон прадаў сябе, сям’ю.</p>
<p>Расою здоблючы чырвонай</p>
<p>Свае загоны і лугі,</p>
<p>Прыблуднай чэрні б’е паклоны,</p>
<p>Куе сабе сам ланцугі.</p>
<p>На батракоў здаліся ўнукі</p>
<p>На вольнай прадзедаў зямлі,</p>
<p>Пайшлі ў няволю без прынукі,</p>
<p>Як па вяровачцы пайшлі.</p>
<p>І праслаўляюць мазалямі</p>
<p>Парабаціцеляў сваіх,</p>
<p>Сябе згубіўшы між людзямі,</p>
<p>Паміж мучыцеляў глухіх.</p>
<p>Няма нікому заступіцца,</p>
<p>Збудзіць заснуўшыя званы,</p>
<p>Прызваць к жыццю жывой расіцай</p>
<p>Нямыя сведкі-курганы.</p>
<p>Так растачыла зніштажэнне</p>
<p>Сваё ўладарства ў старане,</p>
<p>Што воляй рдзела неадменне,</p>
<p>Як тое сонца ў вышыне.</p>
<p>Адно падчас у сумнай песні</p>
<p>Або у казцы дзе якой</p>
<p>Край праўды выгляне з-пад плесні</p>
<p>І ўскалыхне жывой душой.</p>
<p>Нямыя вербы над ракою</p>
<p>Зашалясцяць сухім лістом,</p>
<p>А далей дрэме ўсё ў спакою,</p>
<p>Ўсё спіць магільным рабскім сном.</p>
<p>Калі ж, калі ты, родна маці,</p>
<p>Старонка бедная мая,</p>
<p>Пачнеш ізноў выводзіць раці,</p>
<p>Да нова збудзішся жыцця?..</p>
<p> </p>
<p>1912</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>