<div class="container">
<div class="book-utils">
<div id="qrcode"></div>
<a href="/Janka_Kupala/Maladaja_Bielarus_hej.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: 1909 -->
<!-- HEADER_FIELD FilenameSuffix: hej -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Notice: Гэй ты, гэй, Беларусь, маладая старонка... -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Маладая Беларусь -->
<h2><a href="http://knihi.com/Janka_Kupala/">Янка Купала</a></h2>
<h2>Маладая Беларусь</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Гэй ты, гэй, Беларусь, маладая старонка,</p>
<p>Што гібела сталецці ў бяспуцці, ў пацёмках,—</p>
<p>Гэй, скажы, скуль цяперашня слава твая?</p>
<p>Гэй ты, гэй, Беларусь маладая мая!</p>
<p>....................................</p>
<p>Не з вясёласці яснай, не з ясных палацаў,</p>
<p>А з канаючай крыўды ў пахіленай хатцы,</p>
<p>Вызываная праўдай, таптанай, жывой,</p>
<p>Я ўзышла, расцвіла непагаслай зарой.</p>
<p> </p>
<p>Дарма хэўры чужынцаў мяне застаўляюць</p>
<p>Пакланяціся ім, прадаюць і купляюць</p>
<p>І апекай сваёй зневажаюць мяне,—</p>
<p>З сваім людам не дамся ў сваёй старане.</p>
<p> </p>
<p>Ні насмешак, ні постраху ворагаў сільных,</p>
<p>Не пужаюся й песень панурых, магільных,—</p>
<p>Свету цэламу лжывыя вочы пратру,</p>
<p>Што ўладарка я тут, не ўмярла і не ўмру.</p>
<p> </p>
<p>Гартавана слязьмі і крывёю народа,</p>
<p>Разаб’юцца цяпер аба мне ўсе нягоды,</p>
<p>І дзе ўпадак быў мой, стане думна сын мой,</p>
<p>Повен волі і славы нязломнай ступой.</p>
<p> </p>
<p>Я святла іскры ў думках бяздольных засею,</p>
<p>Аднаўлю сэрцы іхныя гартам, надзеяй,</p>
<p>Пакажу ім жыцця іх праўдзіву зару,</p>
<p>Па развалінах нову ўсябытнасць ствару.</p>
<p> </p>
<p>І ад краю да краю ўсё далей і далей</p>
<p>Моц мая разальецца нязможанай хваляй,</p>
<p>Песняры аба мне будуць песні складаць,</p>
<p>Народ будзе іх пець і мяне праслаўляць.</p>
<p> </p>
<p>Грамадзянская згода, супольнасць загосце,</p>
<p>Аж усцешацца прадзедаў цені і косці,</p>
<p>Слоў унука не зглушыць ніякі прымус,</p>
<p>Што ён роднай зямлі верны сын, беларус.</p>
<p>........................................</p>
<p>Гэй ты, гэй, Беларусь, маладая старонка!</p>
<p>Уставай жа, ўставай з паніжэння, з пацёмкаў,</p>
<p>Хай жа будзе нязможана ўлада твая!</p>
<p>Гэй ты, гэй, Беларусь маладая мая!</p>
<p> </p>
<p>1909</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>