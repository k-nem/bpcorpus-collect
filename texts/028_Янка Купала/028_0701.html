<div class="container">
<div class="book-utils">
<div id="qrcode"></div>
<a href="/Janka_Kupala/Strach.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Купала -->
<!-- HEADER_FIELD CreationYear: [1908] -->
<!-- HEADER_FIELD FirstPublicationYear: 1908-1913; 1920-1922; 1929-1930; 1932; 1947; 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1996 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Страх -->
<h2><a href="http://knihi.com/Janka_Kupala/">Янка Купала</a></h2>
<h2>Страх</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>У страха вочы вялікі.</p>
<p>Да пары жбан ваду носіць.</p>
<p>(Прыказкі)</p>
</div>
<div class="CLEAR"></div>
<p> </p>
<p> </p>
<p>Ці з ласкі, ці з няласкі Боскай,</p>
<p>Не нашым гэта судзіць зданнем,—</p>
<p>Стаяла вёска бліз Лагойска</p>
<p>З сваёй нудой і нараканнем.</p>
<p>А ў ёй жыў Юрка Данілёнак,</p>
<p>Як нарадзіўся — ад пялёнак.</p>
<p> </p>
<p>Быў Юрка чалавек нядрэнны,</p>
<p>Адно быў трохі пустамеля:</p>
<p>Аж так і трэскаюцца сцены,</p>
<p>Як расхлюсціцца мала-веле;</p>
<p>Не раз ён з толку сам саб’ецца,</p>
<p>Ці праўду рэжа, ці смяецца.</p>
<p> </p>
<p>А як крыху ён быў падпіўшы,</p>
<p>Свае тады не пазнавалі:</p>
<p>І ў поўнач з папраці расцвіўшай</p>
<p>Зрывае кветку на Купалле,</p>
<p>І на Узвіжанне з звярамі</p>
<p>Гуляе ноч, як з сваякамі.</p>
<p> </p>
<p>Няма яму ніякіх страхаў:</p>
<p>Шаптун, вядзьмак прад ім хавайся!</p>
<p>Самога чорта нёс пад пахай,</p>
<p>З самою ведзьмай цалаваўся!</p>
<p>Такі ўжо Юрка Данілёнак,</p>
<p>Як нарадзіўся — ад пялёнак.</p>
<p> </p>
<p>Але на нашым зменным свеце</p>
<p>Няма, бач, сталага нічога,</p>
<p>І салаўём падчас запеці</p>
<p>Ваўка прымусяць беспутнога,—</p>
<p>Так наш і Юрка, як ніколі,</p>
<p>Змяніўся з часам паняволі.</p>
<p> </p>
<p>Было, як помню, гэта самай</p>
<p>Перад Вадохрышчам куццёю.</p>
<p>Вячэру з’еўшы, да Адама</p>
<p>Сышліся ўсе мы грамадою —</p>
<p>От, пры лучыне ў цёплай хатцы</p>
<p>Паваражыць, пазабаўляцца.</p>
<p> </p>
<p>Былі старыя і малыя,</p>
<p>Падросткі, хлопцы і дзяўчаты;</p>
<p>Крычаць адны, смяюцца тыя,</p>
<p>Аж так і рвецца гоман з хаты!</p>
<p>І Юрка тут, і па-сваёму</p>
<p>Прагаварыць не дасць нікому.</p>
<p> </p>
<p>Я слухаў, слухаў, ды цярпення</p>
<p>Не стала слухаць перахвалкаў!</p>
<p>Слоў колькі, выйшаўшы у сені,</p>
<p>Шапнуў Лявону і Міхалку;</p>
<p>Пагаварыўшы, зноў прыходзім</p>
<p>І гутарку няўзнак заводзім:</p>
<p> </p>
<p>— Хто (тут я к Юрку вокам кінуў)</p>
<p>Адважны з вас такой парою</p>
<p>Ў манеж схадзіць, набраць мякіны</p>
<p>І к нам сюды вярнуцца з ёю,—</p>
<p>Хаця і поўнач ужо пэўне</p>
<p>І першыя не пелі пеўні?—</p>
<p> </p>
<p>Тут хлопцы жыва падхапілі:</p>
<p>«Вось Юрка нам дакажа славы!</p>
<p>Ці ж ён бы страху не асіліў?</p>
<p>О, ён для дружбы, для забавы</p>
<p>І ў пекла, калі трэба, сходзе,—</p>
<p>Адважным гэта смех, і годзе!..»</p>
<p> </p>
<p>Наш Юрка, хоцькі ці не хоцькі,</p>
<p>Не рад з свайго ўжо выхваляння;</p>
<p>Папхнуўся ў ток той сярод ночкі,</p>
<p>А з ім наш смех і наруганне.</p>
<p>Аж вось, праз нейкіх мінут дваццаць,</p>
<p>Мы чуем: «Гвалт! ратуйце, братцы!»</p>
<p> </p>
<p>На двор мы выбеглі ўсе гурмам.</p>
<p>Ляціць наш Юрка, як здань, белы,</p>
<p>У сенцы, ў дзверы валіць штурмам,</p>
<p>Як ліст ад ветру, дрыжыць цэлы;</p>
<p>Убег у хату, дух не змене,</p>
<p>Як бы у чортавай быў жмені.</p>
<p> </p>
<p>Мы ўсе яго давай у хаце</p>
<p>Прыводзіць к ладу і спакою,</p>
<p>Давай смяліць, давай пытаці:</p>
<p>— Што, гавары, было з табою?—</p>
<p>Той, страх змагаючы авечы,</p>
<p>Пляце няствораныя рэчы:</p>
<p> </p>
<p>— О, Езу! Божа мой вялікі,—</p>
<p>Ён так расказ пераплятае.</p>
<p>— Я чуў няземскія там крыкі,</p>
<p>Была там сіла незямная!</p>
<p>З усякім страхам я пазнаўся,</p>
<p>А з гэткім век не спатыкаўся!..</p>
<p> </p>
<p>Іду ў манеж я той Рыгораў,</p>
<p>Прыйшоў і мацаю у куце,</p>
<p>І думаю сабе ўжо скора</p>
<p>Да вас з мякінаю вярнуці;</p>
<p>Аж калі хапну я за нешта —</p>
<p>І сіл маіх прапала рэшта!..</p>
<p> </p>
<p>Згубіў і памяць, і адвагу,</p>
<p>Дрыжу, хістаюся, як колас,</p>
<p>І не магу, і даў бы цягу,</p>
<p>А тут — бух! нейкі страшны голас:</p>
<p>Ні чалавечы, ні сабачы,—</p>
<p>Люцыпар з пекла не іначай!</p>
<p> </p>
<p>Сабраў я тут астаткі сілы</p>
<p>Ды як нагамі не задыдню!</p>
<p>Хоць бы схавацца да магілы,</p>
<p>Але ўцячы ад гэтай злыдні!</p>
<p>І прыляцеў к вам гэтак, брацці,</p>
<p>Вы ж прэце чорта выганяці! —</p>
<p> </p>
<p>І ўсім не па сабе нам стала:</p>
<p>Мурашкі бегаюць па целе,—</p>
<p>А што, як праўды тут нямала</p>
<p>І ўбіўся чорт на самым дзеле?</p>
<p>Але ўсе надрабляем мінай</p>
<p>І ў ток збіраемся з лучынай.</p>
<p> </p>
<p>Ідзём. І Юрка дрыпе ззаду.</p>
<p>Прыйшлі. З увагай, як належа,</p>
<p>Давай шукаць пужалу, здраду</p>
<p>Па ўсіх вуглах, кутках манежа.</p>
<p>Аж бач — у куце, у мякіне,</p>
<p>Ляжыць свіння, як усе свінні!!!</p>
<p> </p>
<p>Усе ў рогат! кпінкі і прытыкі</p>
<p>Пайшлі у ход на ўсе староны:</p>
<p>«Зух Юрка! Чорт жыў і вялікі!»</p>
<p>«Ці не пагнаць вадой свянцонай?»</p>
<p>А Юрка... Юрка з пустамелі</p>
<p>Стаў з часам смелым і на дзеле.</p>
<p> </p>
<p>[1908]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>