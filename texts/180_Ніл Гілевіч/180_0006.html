<div class="container">
<div class="book-utils">
<div id="qrcode"></div>
<a href="/Nil_Hilevic/Nie_kazy_Hop.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Ніл Гілевіч -->
<!-- HEADER_FIELD CreationYear: 1971 -->
<!-- HEADER_FIELD Edition: Гілевіч Н. Начлег на буслянцы: П'есы.— Мн.: Маст. літ., 1980.— 176 с. -->
<!-- HEADER_FIELD FirstPublicationYear: 1974 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1980 -->
<!-- HEADER_FIELD SectionAuthor: П'есы -->
<!-- HEADER_FIELD SectionsTheme: Драматургія -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Не кажы "Гоп"... -->
<h2><a href="http://knihi.com/Nil_Hilevic/">Ніл Гілевіч</a></h2>
<h2>Не кажы "Гоп"...</h2>
<div style="height: 3rem"></div>
<!-- TOC_BEGIN -->
<a href="#chapter1">ЭПІЛОГ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p><b>ДЗЕЙНЫЯ АСОБЫ:</b></p>
<p><b>Кутас Хведар Пятровіч</b> — дацэнт педагагічнага інстытута, гадоў 45.</p>
<p><b>Алена Змітраўна</b> — яго жонка, выкладчыца нямецкай мовы ў гэтым жа інстытуце, гадоў 40.</p>
<p><b>Пацяруха Арнольд</b> — кандыдат у аспіранты, гадоў 25.</p>
<p><b>Ганна Піліпаўна</b> — дамработніца ў Кутасоў, гадоў 65.</p>
<p> </p>
<p>Гасціны пакой у кватэры Кутаса. На тахце сядзіць <b>Ганна Піліпаўна</b> і вяжа нешта на прутках. На тумбачцы звініць тэлефон. Ганна Піліпаўна не спяшаючыся падыходзіць, здымае трубку і, трымаючы далёка ад вуха, слухае.</p>
<p><b>Ганна Піліпаўна.</b> Га? Каго? Хведара Пятровіча няма. Я кажу: яго няма дома! Не, яшчэ не прыйшоў. Што? Знёс чужую бабку, а сваю пакінуў? Якую бабку?.. А-а-а, папку чужую ўзяў!.. Не, не, яшчэ не вярнуўся... Калі ласка, прыносьце, але яго няма. Калі ласка... <i>(Кладзе трубку і вяртаецца на месца.)</i> Крычыць як ашалелы: бабку, бабку! Пакуль да мяне дайшло, што папку. Думаю, можа, і чужую бабку! Асабліва калі ёй трыццаць з хвосцікам, як гэнай белабрысай, што сюды заходзіла... Хто-хто, а наш можа знесці і чужую бабку. Што ўжо можа, дык можа! І куды гэта Алена Змітраўна глядзіць — не ведаю. Але, здаецца, і яна пачала заўважаць нешта. Такая невясёлая зрабілася. А каб жа хоць тое знала, што мне вядома! Каб яна хоць разок паслухала, як ён курняўкае па тэлефоне! Ну, рыхтык — марцовы кот! <i>(Імітуе голас Кутаса.)</i> Мурр, мурр, ага, вечарам, роўна ў дзевяць, ага, абавязкова... Цьфу! Аж слухаць брыдка. Мяне дык ужо не баіцца. Думае, старое тэпала нічога не разумее, не здагадваецца, з кім гэта ён і пра што курняўкае. <i>(Уздыхае.)</i> Ой, божа мой, божа! Збрыдзела ўжо тут хадзіць ды дагаджаць мурлыку гэтаму... Змітраўны шкада, а то ўжо даўно пашукала б сабе месца. Надта ж яна жанчына людская. Ну, але, відаць, скора прарве-такі мяне, і я скажу ёй. Усё вывалю, што ведаю, і хай сабе ён мяне праганяе. <i>(У пярэдняй зазвінеў званок.)</i> Мусіць, той, што званіў, папку нясе.</p>
<p><b>Ганна Піліпаўна</b> ідзе ў пярэднюю адчыняць. Праз хвіліну яна вяртаецца назад, а ўслед за ёю ў пакой з папкай у руках заходзіць <b>Пацяруха.</b></p>
<p><b>Пацяруха</b> <i>(падкрэслена ветліва).</i> Выбачайце, што турбую. Хведар Пятровіч прыйшлі?</p>
<p><b>Ганна Піліпаўна.</b> Не, яшчэ не прыходзіў.</p>
<p><b>Пацяруха</b> <i>(расчаравана).</i> Не прыходзіў?.. Мяне паслаў да вас дацэнт Тарарака, Язэп Саўкавіч. Ён званіў вам. Я прынёс Хведару Пятровічу яго папку.</p>
<p><b>Ганна Піліпаўна.</b> Дык давайце, я перадам.</p>
<p><b>Пацяруха. </b>Але ж я павінен узяць у Хведара Пятровіча папку Язэпа Саўкавіча. Хведар Пятровіч незнарок замест сваёй забраў ягоную.</p>
<p><b>Ганна Піліпаўна.</b> Тады вам давядзецца пачакаць яго. Праходзьце далей, пасядзіце... Можа, зараз прыйдзе. <i>(Зноў бярэцца за вязанне.)</i></p>
<p><b>Пацяруха.</b> Дзякую. <i>(Сядае на крэсла</i>, <i>папку </i><b></b><i>кладзе на стол.)</i> Там Язэп Саўкавіч хвалюецца вельмі. У яго сёння адкрытая лекцыя, члены кафедры будуць слухаць, а лекцыю ў папачцы знёс Хведар Пятровіч. Язэп Саўкавіч агледзеўся і так спалохаўся. А я выпадкова зайшоў туды, у прафесарскую. Якраз перапынак быў. Ну, ён і папрасіў мяне: бяжы, кажа, хуценька, тут блізка, за дзесяць хвілін і назад вернешся. Лекцыю, кажа, пачну са спазненнем.</p>
<p><b>Ганна Піліпаўна.</b> А што, іх папкі такія аднолькавыя, што і адрозніць нельга?</p>
<p><b>Пацяруха.</b> Увогуле, яны і фасону аднаго, і колеру, але адрозніць можна. У Хведара Пятровіча трошку навейшая, у Язэпа Саўкавіча больш абшарпаная. Гэта — калі прыгледзецца. Але Хведар Пятровіч спяшаўся вельмі, таму і пераблытаў. Я бачыў, як ён хуценька ўскінуў на плечы макінтош і амаль бегма на вуліцу. Яшчэ без дзесяці дзевяць было. <i>(Паглядзеў </i><b></b><i>на гадзіннік.)</i> А цяпер ужо роўна дзевяць.</p>
<p><b>Ганна Піліпаўна</b> <i>(як бы спахапіўшыся).</i> Роўна дзевяць? Дык дзіва што спяшаўся! Паабяцаў жа гэнай мурцы, што ў дзевяць прыйдзе... <i>(Апомнілася, што ўголас «ляпнула» перад чужым чалавекам «не тое», і тут жа паспяшалася загаварыць яго.)</i> А вы ж самі кім будзеце? Яшчэ студэнт?</p>
<p><b>Пацяруха</b> <i>(не зважаючы на яе пытанне).</i> Выбачайце, каму паабяцаў Хведар Пятровіч, што ў дзевяць прыйдзе?</p>
<p><b>Ганна Піліпаўна</b> <i>(замятае след).</i> Не, гэта ён учора абяцаў... сястры стрыечнай, а сёння не казаў нічога. Так што павінен зараз вярнуцца... <i>(Спяшаецца адвесці гаворку.)</i> Дык ці вы, кажу, яшчэ студэнт ці ўжо таксама другіх вучыце?</p>
<p><b>Пацяруха.</b> І не студэнт, і другіх пакуль што не вучу. <i>(Баявіта, пафасна.)</i> Але — буду вучыць! У аспірантуру паступаю. Хведар Пятровіч маім навуковым кіраўніком будзе. Два экзамены ўжо здаў: Хведару Пятровічу на «выдатна», другі — так, ніжэй трохі. Засталася замежная мова. Самае цяжкае.</p>
<p>Зазвінеў тэлефон. Ганна Піліпаўна, спяшаючыся, ідзе да апарата.</p>
<p><b>Ганна Піліпаўна.</b> От ужо надакучае! Колькі разоў на дзень!.. <i>(Здымае трубку і трымае далёка ад вуха.)</i> Алё!.. Якая пацяруха? У нас няма ніякай пацярухі!</p>
<p><b>Пацяруха</b> <i>(кідаецца да тэлефона і амаль вырывае трубку з рук).</i> Дайце, дайце, калі ласка, гэта, мусіць, мяне...</p>
<p><b>Ганна Піліпаўна</b> <i>(аддаючы трубку).</i> Пра нейкую пацяруху пытаюцца...</p>
<p><b>Пацяруха.</b> Алё! Я слухаю, Язэп Саўкавіч! Няма яго, і я не ведаю, што рабіць... Алены Змітраўны таксама няма. А тут во <i>(паварочваецца да Ганны Піліпаўны)</i> толькі іх маці, кажуць, можа, зараз прыйдзе... Як толькі ён вернецца, я куляй дастаўлю вам папку. Добра. <i>(Кладзе трубку і глядзіць на Ганну Піліпаўну.)</i> Лекцыя зрываецца ў Язэпа Саўкавіча. Вось будзе злаваць на Хведара Пятровіча! Адкрытая лекцыя, сабралася камісія прысутнічаць, і раптам — асечка!</p>
<p><b>Ганна Піліпаўна.</b> А чаму гэта ён вас пацярухай кліча? Хіба і вучоныя людзі абзываць усякімі словамі ўмеюць?</p>
<p><b>Пацяруха.</b> Бачыце... я вам растлумачу. Маё прозвішча — Пацерухо. І трэба гаварыць Пацерухо. Але некаторыя наўмысна перакрыўляюць і клічуць Пацяруха. Асабліва зайздроснікі, каб дапячы мне.</p>
<p><b>Ганна Піліпаўна.</b> А гэты чаго вам зайздросціць?</p>
<p><b>Пацяруха.</b> Хто? Язэп Саўкавіч? Ды ён не зайздросціць, ён... ад хвалявання так сказаў. Нервуецца вельмі — лекцыя пад пагрозай зрыву.</p>
<p><b>Ганна Піліпаўна.</b> Ад хвалявання ўсё можа быць. Нездарма ж людзі кажуць, жывучы ўсяго нажывеш — і Кузьму татам назавеш.</p>
<p><b>Пацяруха</b> <i>(раптам загарэўся).</i><b></b> О, вы, напэўна, многа прыказак ведаеце і іншых фальклорных твораў! Відаць, і Хведар Пятровіч яшчэ з маленства ад вас навучыўся — таму і такім знатным вучоным-фалькларыстам стаў.</p>
<p><b>Ганна Піліпаўна</b> <i>(трохі грэбліва).</i> Каго я вучыла з маленства? Гэтага — нашага? У маленстве я яго і ў вочы не бачыла!..</p>
<p><b>Пацяруха</b> <i>(асекшыся).</i><b></b> Як? Хіба, выбачайце, вы не яго мама?</p>
<p><b>Ганна Піліпаўна.</b> Не, дзякаваць богу, не маю, як той казаў, дачынення.</p>
<p><b>Пацяруха</b> <i>(збянтэжана).</i> А-а-а, значыць, вы мама Алены Змітраўны?</p>
<p><b>Ганна Піліпаўна</b> <i>(сумна ўздыхнуўшы).</i> О, каб у мяне такая дачка была! Такою б дачкой я ганарылася!.. Не даў божа. Адзінокая я. Таму пры чужых людзях і дажываю. Трэба ж недзе прытулак мець.</p>
<p><b>Пацяруха.</b> Ага, цяпер усё зразумела. Значыць, вы тут у якасці домработніцы. А як вас зваць-велічаць, выбачайце?</p>
<p><b>Ганна Піліпаўна.</b> Ганнай людзі завуць, а бацьку Піліпам звалі.</p>
<p><b>Пацяруха.</b> Ганна Піліпаўна, я хачу вярнуцца да прыказкі, якую вы толькі што нагадалі — пра Кузьму і тату. Скажыце, калі ласка, вы не чулі трохі іншага варыянта?</p>
<p><b>Ганна Піліпаўна.</b> Якога іншага вар’ята? Горшага вар’ята, чым той сын, што бацьку Кузьмом зваў, і прыдумаць цяжка.</p>
<p><b>Пацяруха</b> <i>(паблажліва заўсміхаўшыся).</i> Я не пра вар’ята пытаюся. Я спытаў, ці не чулі вы іншай прыказкі — новай, але падобнай на гэту старую. Ну, напрыклад: жывучы ўсяго нажывеш — і цешчу другам назавеш.</p>
<p><b>Ганна Піліпаўна</b> <i>(здзіўлена ўзняла вочы).</i> Як?</p>
<p><b>Пацяруха</b> <i>(паўтарае мацней і больш выразна). </i>Жывучы ўсяго нажывеш — і цешчу другам назавеш!</p>
<p><b>Ганна Піліпаўна.</b> Во гэта, мусіць, сапраўды нейкі вар’ят прыдумаў. Я такой не чула.</p>
<p><b>Пацяруха</b> <i>(пакрыўджана).</i> Чаму вар’ят? Хіба гэта кепска? Фальклор, выбачайце, мае здольнасць абнаўляцца. Старая форма пад уплывам рэчаіснасці напаўняецца новым зместам. Дарэчы, гэта будзе тэма маёй будучай дысертацыі.</p>
<p><b>Ганна Піліпаўна.</b> Гэтага я ўжо не цямлю. Мая ўся навука — сяк-так распісацца ўмею.</p>
<p><b>Пацяруха.</b> О, выбачайце, Ганна Піліпаўна! Канечне, гэта праблема навукова-тэарэтычная.</p>
<p>У пярэдняй зазвінеў званок. Ганна Піліпаўна адкладае ўбок вязанне і ідзе адчыняць.</p>
<p><b>Ганна Піліпаўна</b> <i>(ідучы да дзвярэй).</i> Ну, вось, ці гаспадар, ці гаспадыня, нехта вяртаецца... <i>(Выходзіць.</i><b></b><i>)</i></p>
<p><b>Пацяруха</b> <i>(застаўшыся </i><b></b><i>адзін).</i> Што за д’ябальшчына?! Ужо на каторым суб’екце апрабоўваю гэтую сваю новую прыказку — і ніхто яе не ўспрымае як народную мудрасць! Можа, гэтаксама сустрэнуць і прыпеўкі, якія я паднавіў?.. Трэба было б праспяваць гэтай старой прыпеўкі — праверыць на ёй іх вартасць. Яна ж усё-такі чалавек з народа.</p>
<p>У пакой вяртаецца <b>Ганна Піліпаўна,</b> за ёй заходзіць <b>Алена Змітраўна</b>.</p>
<p><b>Алена Змітраўна</b> <i>(да Пацярухі).</i> Добры вечар!</p>
<p><b>Пацяруха</b> <i>(падымаецца з крэсла, падкрэслена ветліва).</i> Добры вечар, Алена Змітраўна. Добры вечар!</p>
<p><b>Алена Змітраўна</b> <i>(прыглядаецца).</i> Здаецца, мы раней не бачыліся?</p>
<p><b>Пацяруха.</b> Я-то вас бачыў ужо неаднойчы. Маё прозвішча — Пацерухо. Арнольд Пацерухо. Хіба вам Хведар Пятровіч не гаварыў пра мяне?</p>
<p><b>Алена Змітраўна</b> <i>(паціскае плячыма).</i> Нешта не прыпамінаю. Вы — наш студэнт?</p>
<p><b>Пацяруха.</b> Не, Алена Змітраўна. Я, можна сказаць, маю гонар і шчасце стаць аспірантам вашага Хведара Пятровіча.</p>
<p><b>Алена Змітраўна.</b> А-а-а, вось як!.. А што там здарылася? Ганна Піліпаўна паспела мне сказаць, што вы прынеслі нейкую папку. Вы сядайце, калі ласка. <i>(Стомлена садзіцца сама на тахце, побач з Ганнай Піліпаўнай.)</i></p>
<p><b>Пацяруха</b> <i>(з паклонам).</i> Дзякую. <i>(Садзіцца на крэсла.)</i> Хведар Пятровіч, спяшаючыся, схапіў са стала папку дацэнта Тараракі, а сваю пакінуў. А ў Язэпа Саўкавіча праз гэта зрываецца адкрытая лекцыя.<b></b> Ён папрасіў мяне збегаць і забраць у Хведара Пятровіча папку, а Хведара Пятровіча няма. Я ўжо хвілін пятнаццаць чакаю.</p>
<p><b>Алена Змітраўна</b> <i>(напружваючы памяць).</i> Сёння які дзень? Аўторак?</p>
<p><b>Пацяруха.</b> Аўторак, Алена Змітраўна.</p>
<p><b>Алена Змітраўна.</b> У аўторак у Хведара Пятровіча на вячэрнім факультэце чатыры гадзіны — з дзевятнаццаці да дваццаці трох. Вы проста не паглядзелі — ён недзе там, у аўдыторыі. У аўторак у яго заўсёды было чатыры гадзіны.</p>
<p><b>Пацяруха.</b> Не, яго там няма. Як толькі празвінела на перапынак, ён хуценька апрануўся і пабег. Я сам бачыў. Толькі я не заўважыў, што з чужою папкай.</p>
<p><b>Алена Змітраўна</b> <i>(пераводзіць позірк на Ганну Піліпаўну).</i> Дзе ж ён у такім разе можа быць?</p>
<p><b>Ганна Піліпаўна</b> <i>(не падымаючы галавы).</i> Заўсёды было чатыры, а сёння — дзве. Што ж тут дзіўнага? А цяпер прагульваецца недзе па вуліцы, каб у галаве пасвяжэла. Пагода, дзякаваць богу, толькі для шпацыру.</p>
<p><b>Алена Змітраўна.</b> Мусіць, так яно і ёсць. <i>(Да Пацярухі.)</i> Пачакайце яшчэ трохі. Калі ў яго былі толькі дзве гадзіны, то ён павінен скора прыйсці.</p>
<p>Звініць тэлефон. Пацяруха падхапіўся першы.</p>
<p><b>Пацяруха</b> <i>(зірнуўшы на жанчын).</i> Гэта, напэўна, зноў мяне. Я паслухаю, выбачайце... <i>(Ідзе да апарата і здымае трубку.)</i> Алё?.. Не прыйшоў яшчэ, Язэп Саўкавіч. Што? <i>(Пакрыўджана.)</i> Чаму я жулік і выжла? Што? Гэта вы не на мяне? А-а, прабачце, Язэп Саўкавіч, мне здалося, што гэта вы мяне так... Не, Язэп Саўкавіч, ён ненаўмысна, ён проста вельмі спяшаўся... Добра, Язэп Саўкавіч, да пабачэння. <i>(Кладзе трубку.)</i> Ну, можна мне ісці дадому: лекцыя ў Язэпа Саўкавіча ляснула! Сарвалася!</p>
<p><b>Алена Змітраўна</b> <i>(устрывожана).</i> Як — сарвалася?</p>
<p><b>Пацяруха.</b> Дык яго ж лекцыя ў папцы, а папка недзе ў Хведара Пятровіча! Сказаў, што больш чакаць няма сэнсу, прайшло амаль паўгадзіны, і студэнтаў ён адпускае дамоў. Пазней ён вам яшчэ пазвоніць.</p>
<p><b>Алена Змітраўна.</b> Бедны Хведар Пятровіч — дастанецца яму ад Тараракі!</p>
<p><b>Пацяруха</b> <i>(садзіцца насупраць Алены Змітраўны на крэсла).</i> А нічога яму Язэп Саўкавіч не зробіць,<b></b> ён жа ненаўмысна. У Хведара Пятровіча такі аўтарытэт, што да яго не падкапаешся. Для нас, маладых, гэта прыклад ва ўсіх адносінах. Каб вы толькі ведалі, Алена Змітраўна, як я рад, што ён бярэ мяне ў аспірантуру!</p>
<p><b>Алена Змітраўна.</b> А чым вы, прабачце, да гэтага займаліся?</p>
<p><b>Пацяруха.</b> Ды займаўся важнымі справамі, Алена Змітраўна. Паўгода ў школе папрацаваў. Са школы перайшоў у раённую газету. А пасля — у абласны Дом народнай творчасці. Вось там я і захапіўся фальклорам, там і ідэя ўзнікла — у навуку падацца, у фалькларыстыку.</p>
<p><b>Алена Змітраўна.</b> А чым канкрэтна вы думаеце займацца ў гэтай навуцы?</p>
<p><b>Пацяруха.</b> Як — чым? Мы з Хведарам Пятровічам ужо і тэму дысертацыі ўзгаднілі. Ведаеце, як гучыць? «Лёс традыцыйных жанраў фальклору ў новых гістарычных умовах». Хведар Пятровіч кажа, што гэта вельмі дысертабельная тэма. Вельмі выйгрышная! <i>(Пафасна.)</i> Гэта будзе праца пра небывалы росквіт паэтычнай народнай творчасці ў перыяд пераможнага будаўніцтва!</p>
<p><b>Алена Змітраўна.</b> Якую, прабачце, творчасць вы маеце на ўвазе?</p>
<p><b>Пацяруха.</b> Як якую? Фальклор! Песні, казкі, легенды, быліны...</p>
<p><b>Алена Змітраўна.</b> І што — гэтыя казкі, легенды, быліны ў нашы дні развіваюцца вельмі бурна?</p>
<p><b>Пацяруха</b> <i>(усміхаецца, круціць галавой).</i> Ну, Алена Змітраўна, вы, відаць, проста жартуеце. У Хведара Пятровіча столькі публікацый пра сучасны фальклор, пра творчасць самадзейных паэтаў і кампазітараў... Хіба вы іх не чыталі?</p>
<p><b>Алена Змітраўна.</b> Чытала. А вы, прабачце, самі да гэтых самадзейных паэтаў часам не належыце?</p>
<p><b>Пацяруха.</b> Паэтам — калі ў поўным сэнсе слова — я сябе не лічу, але цяга да творчасці, калі казаць шчыра, ёсць! Асабліва карціць перарабляць на сучасны лад старыя народныя прыпеўкі, песні, прыказкі. Магу нават вам прызнацца: у сваім навуковым рэфераце,<b></b> які я прадставіў у аддзел аспірантуры, я скарыстаў і некаторыя ўласныя пераробкі. І Хведару Пятровічу яны вельмі спадабаліся... Хочаце, я вам праспяваю некалькі абноўленых мною прыпевак? Калі, вядома, у вас ёсць жаданне...</p>
<p><b>Алена Змітраўна.</b> А што — гэта, бадай, варта паслухаць. <i>(Паварочваецца да Ганны Піліпаўны.) </i>Як вы думаеце, Ганна Піліпаўна?</p>
<p><b>Ганна Піліпаўна.</b> Паслухаем, калі ў чалавека такія таленты ёсць.</p>
<p><b>Пацяруха.</b> Толькі я прывык пад гітару або балалайку... Без музыкі — не той эстэтычны эфект. Так што прашу зрабіць на гэта скідку.</p>
<p><b>Алена Змітраўна</b> <i>(да Ганны Піліпаўны).</i> Ганна Піліпаўна, вы не выкінулі тую Федзеву балалайку?</p>
<p><b>Ганна Піліпаўна.</b> Навошта яе выкідаць... Ляжыць там у верхняй шафцы, дзе гэны хлам усякі... Дастаць?</p>
<p><b>Алена Змітраўна.</b> Дастаньце, калі ласка. <i>(Ганна Піліпаўна выходзіць.)</i> А як вы абнаўляеце традыцыйны фальклор — у якой меры і з якіх меркаванняў пры гэтым зыходзіце?</p>
<p><b>Пацяруха</b> <i>(упэўнена, баявіта).</i> Мера ў мяне звычайна адна — пяцьдзесят працэнтаў. Абнаўляю роўна напалавіну. У прыпеўках гэта рабіць лягчэй за ўсё. Бяру старую прыпеўку — якую-небудзь папулярную,— два першыя радкі пакідаю, два апошнія замяняю новымі, сваімі. А з якіх меркаванняў зыходжу — дык гэта зразумела само сабой. <i>(Пафасна.)</i> Прыпеўка павінна загучаць па-сучаснаму, каб бачыўся вобраз новага чалавека, яна павінна несці яскравыя штрыхі нашай велічнай эпохі, у ёй павінен чуцца подых рэчаіснасці!..</p>
<p>Заходзіць з балалайкай <b>Ганна Піліпаўна.</b></p>
<p><b>Ганна Піліпаўна</b> <i>(падаючы балалайку Пацяруху).</i> Вось вам і струмант, грайце. Я ўжо не думала, што калі спатрэбіцца.</p>
<p><b>Пацяруха</b> <i>(бярэ балалайку).</i> Дзякую. <i>(Да Алены Змітраўны.)</i> Ну, адным словам, зараз усё ўбачыце самі, Алена Змітраўна. Толькі не прад’яўляйце прэтэнзій да выканання — голас у мяне неважнецкі.</p>
<p><b>Алена Змітраўна.</b> Прэтэнзій не будзе. Калі ласка.</p>
<p><b>Пацяруха</b> <i>(кранае струны).</i> Расстроіліся трохі. Трэба падкруціць калкі... <i>(Настройвае.)</i> Ну, цяпер, здаецца, можна. <i>(Адкашліваецца,</i><b></b><i> аб'яўляе.</i><b></b><i>) </i>Прыпеўкі з майго навуковага рэферата. Умоўная назва «Та-ра-ра-гоп-чыкі!». <i>(Яшчэ раз адкашліваецца,</i><b></b><i> грае і пяе.)</i></p>
<p> </p>
<div class="POETRY">
<p>Не скажу, якая дзеўка</p>
<p>На яліну лазіла:</p>
<p>Абадрала ўсё на свеце —</p>
<p>Шкіпінарам мазала!</p>
</div>
<div class="CLEAR"></div>
<p> </p>
<p>Ой! <i>(Заціскае балалайку, на твары ў яго</i> — <i>спалох. Алена Змітраўна апускае галаву, збянтэжана ўсміхаецца.)</i></p>
<p><b>Ганна Піліпаўна</b> <i>(рагочучы).</i> А божа мой! Дык што ж ты тут абнавіў, чалавеча? Я ж гэтую прыпеўку паўвека назад чула — слова ў слова таксама было!..</p>
<p><b>Пацяруха</b> <i>(разгублена-вінаватым голасам).</i> Алена Змітраўна! Даруйце, калі ласка! Гэта стары варыянт праскочыў. Я ненаўмысна!.. Разумееце, пакуль яшчэ не прывык да новага, дык машынальна старое з языка зрываецца... Дазвольце, я пачну спачатку.</p>
<p><b>Алена Змітраўна</b> <i>(іранічна ўсміхаючыся).</i> Калі ласка.</p>
<p><b>Ганна Піліпаўна.</b> Глядзіце ж, каб ізноў які стары вар’ят не праскочыў.</p>
<p><b>Пацяруха</b> <i>(адкашліваецца, грае і пяе):</i></p>
<p> </p>
<div class="POETRY">
<p>Не скажу, якая дзеўка</p>
<p>На яліну лазіла:</p>
<p>Да Урала — ўсё Еўропа,</p>
<p>За Уралам — Азія!</p>
<p> </p>
<p>Та-ра-ра-гоп-чыкі!</p>
<p>Чатыры хлопчыкі!</p>
<p>Чатыры дзевачкі,</p>
<p>Ды піянерачкі!</p>
<p> </p>
<p>Не выходзьце, дзеўкі, замуж,</p>
<p>Замужам — нявесела.</p>
<p>У раёне ўсе рашэнні</p>
<p>Зацвярджае сесія!</p>
<p> </p>
<p>Та-ра-ра-гоп-чыкі!</p>
<p>Чатыры хлопчыкі!</p>
<p>Чатыры дзевачкі,</p>
<p>Ды піянерачкі!</p>
<p> </p>
<p>Ўсе дзяўчаты як дзяўчаты,</p>
<p>А мая — як рэзгіны:</p>
<p>Ад таго, што не глядзела</p>
<p>Галерэю ў Дрэздэне!</p>
<p> </p>
<p>Та-ра-ра-гоп-чыкі!</p>
<p>Чатыры хлопчыкі!</p>
<p>Чатыры дзевачкі,</p>
<p>Ды піянерачкі!</p>
</div>
<div class="CLEAR"></div>
<p> </p>
<p>Усё! <i>(Заціскае рукой струны, падхопліваецца і па-акцёрску раскланьваецца. Алена Змітраўна і Ганна Піліпаўна весела смяюцца.)</i> Ну, вось у такім плане я і апрацоўваю. <i>(Зноў садзіцца.)</i> Вам спадабалася?</p>
<p><b>Алена Змітраўна</b> <i>(не выдаючы іроніі).</i> Вельмі. Я проста ў захапленні! Асабліва ад гэтай галерэі ў Дрэздэне. А цікава, між іншым, як тут было раней — у старым варыянце?</p>
<p><b>Пацяруха.</b> Калі ласка, я магу праспяваць. Убачыце самі, што для сучаснай аўдыторыі — зусім не стасуецца. <i>(Адкашліваецца, грае і пяе.)</i></p>
<p> </p>
<div class="POETRY">
<p>Усе дзяўчаты як дзяўчаты,</p>
<p>А мая — як рэзгіны:</p>
<p>Усе спраўляюць вечарынкі,</p>
<p>А мая — дык хрэсьбіны!</p>
<p> </p>
<p>Та-ра-ра-гоп-чыкі!</p>
<p>Чатыры хлопчыкі!</p>
<p>Чатыры дзевачкі,</p>
<p>Ды піянерачкі!</p>
</div>
<div class="CLEAR"></div>
<p> </p>
<p>Вось так было да маёй апрацоўкі. Каментарыі, як кажуць, не патрэбны. Хіба можна ў такім святле падаваць вобраз нашай сучаснай дзяўчыны — перадавіка фабрычнай або саўгасна-калгаснай вытворчасці? Маладая, прыгожая дзяўчына — і раптам спраўляе хрэсьбіны! Гэта дзіка! Гэта нікуды не варта!.. А ў маім варыянце — зусім іншы паварот. Намёк для моладзі, што маральнае і духоўнае ўдасканаленне немагчыма без далучэння да мастацтва. Калі дзяўчына не хоча быць як рэзгіны — яна павінна хадзіць у тэатр, у музей,<b></b> на канцэрты філармоніі, адным словам,— эстэтычна ўзбагачаць сябе. Дрэздэнская галерэя тут узята як паэтычны сімвал, можна было б і якую іншую назваць, але гэта добра пад рыфму кладзецца.</p>
<p><b>Алена Змітраўна</b> <i>(з прыхаванай іроніяй).</i> Вось гэта здорава! Гэта проста унікальна!.. <i>(Пацяруха глядзіць на яе пераможцам.)</i> Скажыце — і многа ў вас ужо такіх абноўленых шэдэўраў?</p>
<p><b>Пацяруха.</b> Многа! Прыпевак ужо з паўсотні, песень менш — дзесятка паўтара, а прыказак і прымавак — дык і не ведаю дакладна: цэлы вучнёўскі сшытак!</p>
<p><b>Алена Змітраўна.</b> І вы думаеце — гэтыя новыя варыянты будуць жыць, народ іх падхопіць?</p>
<p><b>Пацяруха</b> <i>(з апломбам).</i> Алена Змітраўна! Няўжо вы сумняваецеся? Спачатку мы пастараемся іх апублікаваць у якім-небудзь навуковым часопісе або нават у зборніку. Адтуль іх падхопяць радыё і тэлебачанне — а яны падхопяць з вялікай радасцю, гэта паверце ўжо мне. Ну, а затым — з эфіру і блакітнага экрана яны пяройдуць у самадзейныя калектывы, у мастацкія агітбрыгады і разнясуцца па ўсёй рэспубліцы. Гэта ж сучасны матэрыял для этычнага і эстэтычнага выхавання!</p>
<p><b>Алена Змітраўна.</b> І Хведар Пятровіч так думае?</p>
<p><b>Пацяруха.</b> Вядома! Іначай ён не згадзіўся б быць маім навуковым кіраўніком. Я ж вам казаў, што мы ўжо і тэму сфармулявалі: «Лёс традыцыйных жанраў фальклору ў новых гістарычных умовах».</p>
<p><b>Алена Змітраўна</b> <i>(ківае галавой, сумна-іранічна ўсміхаецца).</i> Ну што ж, усё зразумела, таварыш Пацерухо. <i>(Пасля невялікай паўзы.)</i> Прабачце — яшчэ адно маленькае пытанне: а вы ўпэўнены, што паступіце ў аспірантуру? Канкурэнтаў у вас няма?</p>
<p><b>Пацяруха</b> <i>(радасна).</i> Няма! Я іду адзін! Тут мне, можна лічыць, вельмі пашанцавала... Ну, а паступлю я ці не — гэта ўжо... залежыць толькі ад вас, Алена Змітраўна.</p>
<p><b>Алена Змітраўна</b> <i>(здзіўлена).</i> Ад мяне? Чаму — ад мяне?</p>
<p><b>Пацяруха.</b> Таму што два экзамены я ўжо здаў, застаўся толькі адзін — па нямецкай мове. І Хведар Пятровіч сказаў, што гэты экзамен у мяне будзеце прымаць вы, Алена Змітраўна. Вы будзеце галоўнай у камісіі.</p>
<p><b>Алена Змітраўна.</b> О-о, перапрашаю вельмі, я і забылася. Сапраўды, дэкан прасіў мяне прыняць у бліжэйшыя дні экзамен у якогась прэтэндэнта на аспіранцкае месца. Значыць, гэта пра вас ішла гаворка. Ну што ж, вельмі прыемна. <i>(Пераходзіць на нямецкую мову.)</i> Ван волен зі дзізэ прюфунг абхальтэн? <i>(Пацяруха глядзіць, і па твары відаць, што нічога не зразумеў.)</i> Іх фраге, ван волен зі дзізэ прюфунг абхальтэн?</p>
<p><b>Пацяруха</b> <i>(з прыкметнай разгубленасцю).</i> Прабачце, Алена Змітраўна, але... такія пытанні мне не па зубах. Мне ў інстытуце нямецкая мова давалася цяжка.</p>
<p><b>Алена Змітраўна.</b> Як гэта — не па зубах? Я вам задала зусім лёгкае пытанне: калі вы хочаце здаваць экзамен? Гэта з праграмы няпоўнай сярэдняй школы. Што ж тут не па зубах?</p>
<p><b>Пацяруха</b> <i>(лісліва, амаль жаласліва).</i> Гэта яно для вас лёгкае, Алена Змітраўна, а для мяне... Мне я прасіў бы вас даць на экзамене што-небудзь прасцейшае, ну, напрыклад: Анна унд Марта бадэн або вір фарэн нах Анапа... Такое я перакладу з ходу.</p>
<p><b>Алена Змітраўна</b> <i>(з вясёлым здзіўленнем).</i> Вір фарэн нах Анапа?.. Вір фарэн нах Анапа! Мы едзем у Анапу! <i>(Не стрымлівае смеху.)</i> Цудоўна! Мы едзем у навуку... выбачайце — у Анапу!.. <i>(Рагоча.)</i> Жартаўнік вы, таварыш Пацерухо. Вір фарэн нах Анапа!..</p>
<p><b>Пацяруха</b> <i>(трохі разгублена).</i> Я... не толькі гэту Анапу ведаю... І слоў і нават цэлых сказаў у мяне ў памяці багата. Калі ласка. <i>(Пачынае сыпаць прыклады.)</i> Дас кіндэр іст кляйн, дас цымер іст грос, іх габэ пфэрдала...</p>
<p><b>Алена Змітраўна.</b> Што? Што? Як вы сказалі апошняе?</p>
<p><b>Пацяруха</b> <i>(няўпэўнена).</i> Іх габэ пфэрдала.</p>
<p><b>Алена Змітраўна</b> <i>(ледзь </i><b></b><i>стрымліваючы смех). </i>А... што гэта значыць?</p>
<p><b>Пацяруха</b> <i>(збянтэжана).</i> У мяне ёсць... кабыла.</p>
<p><b>Алена Змітраўна</b> <i>(заходзіцца ад рогату, аж слёзы на вачах).</i> Ой, таварыш дарагі... <i>(Ад смеху не можа гаварыць.)</i> Я ўжо даўно так не смяялася. <i>(Выцірае хусцінкай вочы.)</i> Прабачце, калі ласка. Дзе вы пачулі гэтае пфэрдала? Хто гэта дадумаўся?</p>
<p><b>Пацяруха.</b> Ведаеце... У нас у калгасе некалі старая кабыла была, і мой дзед толькі так яе называў, казаў — гэта па-нямецку.<b></b> Ён у першую сусветную ў Германіі ў палоне быў, добра нямецкую мову ведаў...</p>
<p><b>Алена Змітраўна.</b> Дас пфэрд — конь па-нямецку,<b></b> таварыш Пацерухо, а кабыла — дзі штутэ. Ну, але добра, ліха з ім — і з гэтым пфэрдалам, і з Анапай. Адкажыце ўжо на нашай мове: калі вы хочаце здаваць нам экзамен?</p>
<p><b>Пацяруха</b> <i>(голас яго зноў набывае ўпэўненасць).</i> У чацвер, Алена Змітраўна, я хацеў бы ў чацвер. Гэта будзе незвычайны дзень! У гэты дзень здзейсняцца дзве вялікія мары: мая і ваша!</p>
<p><b>Алена Змітраўна</b> <i>(аж падалася ўперад ад здзіўлення).</i> І мая?</p>
<p><b>Пацяруха.</b> Ну, вядома! Збудзецца ваша самая запаветная мара!</p>
<p><b>Алена Змітраўна</b> <i>(паціскаючы плячыма).</i> Нічога не разумею. Якая мая запаветная мара? Што вы маеце на ўвазе?</p>
<p><b>Пацяруха</b> <i>(дакорліва ўсміхаючыся).</i> Ох, і хітрая вы, Алена Змітраўна! Цэлы вечар сёння жартуеце! Як быццам і не ведаеце нічога. <i>(Чаканячы словы.)</i> У той жа дзень, калі вы прымеце ў мяне экзамен — а гэта значыць — я стану аспірантам,— у той жа дзень мой дзядзька Васіль Цярэнцевіч дае распараджэнне неадкладна, без чаргі, прадаць Хведару Пятровічу легкавую машыну «Масквіч» новай маркі! Вось так, Алена Змітраўна! І не хітруйце са мной, калі ласка! <i>(Глядзіць на Алену Змітраўну пераможцам.)</i></p>
<p><b>Алена Змітраўна.</b> Ах, вось яно што! А я, грэшным чынам, і не ведала, што ваш дзядзька... прабачце, што ў мяне — ёсць такая запаветная мара.</p>
<p><b>Пацяруха</b> <i>(ківаючы пальцам).</i> Не хітруйце, Алена Змітраўна! Я сам чуў, як Хведар Пятровіч за сталом у майго дзядзькі гаварыў: «Алена Змітраўна ўжо колькі гадоў не можа дачакацца, калі я пасаджу яе ў сваю ўласную машыну і павязу за горад — на лясную палянку або на бераг ракі».</p>
<p><b>Ганна Піліпаўна</b> <i>(нецярпліва заварушыўшыся на тахце).</i> Ой, божа мой, божа! Ажно слухаць моташна!..</p>
<p><b>Алена Змітраўна</b> <i>(з прытворным здзіўленнем). </i>Ну, што вы, Ганна Піліпаўна? Гэта ж сапраўды цудоўна! <i>(Тонам захаплення.)</i> Садзімся ў новенькі «Масквіч» і — вір фарэн нах Анапа. <i>(Рагоча.) </i>Цудоўна! <i>(Да Пацярухі.)</i> Вы — на пфэрдале — у аспірантуру, мы — садзімся на «Масквіч» і — вір фарэн нах Анапа! Цудоўна! <i>(Перастае смяяцца, устае з тахты.)</i> Ну, жадаю вам поспеху,<b></b> таварыш Пацерухо!</p>
<p><b>Пацяруха</b> <i>(таксама падымаецца, раскланьваецца).</i> Дзякую, Алена Змітраўна! Шчыра дзякую! Я вельмі рады, што ў вас такі добры настрой, што ваша запаветная мара збудзецца. <i>(Лёгка раскланьваецца і выходзіць.)</i></p>
<p><b>Алена Змітраўна</b> <i>(нейкі час стаіць у задуменні, пасля паварочваецца да Ганны Піліпаўны).</i> Ну, як вам падабаецца гэты экземпляр?.. <i>(Не чакаючы адказу.)</i> Ведаеце, я проста не магу апомніцца. Няўжо гэта ўсё сур’ёзна? Няўжо Федзя сапраўды пацягне ў навуку такога варвара? Гэта ж варвар! Самы што ні ёсць варвар! Што ён робіць з творамі народнай паэзіі?.. У яго няма элементарнага мастацкага густу! <i>(З </i><b></b><i>зацятасцю ў тоне.)</i> Ну, здаецца, гэты нумар не пройдзе. Калі Федзя пацвердзіць, што ўсё гэта праўда, то я не ведаю... я не ведаю, што я зраблю. Дарэчы, куды ён так спяшаўся з факультэта і дзе ён можа быць так доўга? <i>(Глядзіць на Ганну Піліпаўну.)</i></p>
<p><b>Ганна Піліпаўна</b> <i>(збірае сваё вязанне, устае з тахты, пазяхае).</i> Пайду я, Змітраўна, як той казаў, у люлю. Стамілася нешта... Ды і позна ўжо. Прыйдзе — спытайце самі, ці ён на лекцыях быў, ці, можа, яшчэ дзе... Добрай ночы вам! (<i>Выходзіць.)</i></p>
<p><b>Алена Змітраўна</b> <i>(праводзіць Ганну Піліпаўну насцярожаным позіркам).</i> Добрай ночы... <i>(Застаўшыся адна, у задуменні.)</i> Гм, чаму яна так сказала? З якімсьці падазроным намёкам... Аж неяк на душы нядобра зрабілася. Пайду — пакуль не заснула — папрашу растлумачыць. <i>(Памкнулася пайсці, але каля стала спынілася.)</i> Трэба і гэту папачку ўзяць з сабою — ці не з’яўляецца яна ключом да загадкі? <i>(Забірае папку і выходзіць.)</i></p>
<p>Нейкую долю хвіліны сцэна пустуе. Затым паяўляецца <b>Кутас.</b> У руках у яго такая ж папка, якую прынёс Пацяруха.</p>
<p><b>Кутас</b> <i>(абводзіць позіркам пакой, прыслухоўваецца).</i> Тэ-экс, сямейнічкі, здаецца, паселі ўжо на куросадні. Вельмі міла з іх боку! Вельмі прыемна, калі я вяртаюся, а яны пагрузіліся ўжо ў нірвану. <i>(Кладзе папку на стол.)</i> Гэта проста цудоўненька. Раніцай перажытае звечара здаецца далёкім, я ўжо буду зусім спакойны і нічога лішняга, непрадуманага не скажу. <i>(Падыходзіць да трумо і з задавальненнем разглядае сваю фізіяномію.)</i> Нічога лішняга не скажу! Як гэта там у Пацярухі ў рэфераце? <i>(Ціха напявае.)</i></p>
<p> </p>
<div class="POETRY">
<p>Не скажу, якая дзеўка</p>
<p>На яліну лазіла:</p>
<p>Да Урала — ўсё Еўропа,</p>
<p>За Уралам — Азія!</p>
<p> </p>
<p>Та-ра-ра-гоп-чыкі!</p>
<p>Чатыры хлопчыкі!</p>
<p>Чатыры дзевачкі,</p>
<p>Ды піянерачкі!</p>
<p>Та-ра-ра-гоп...</p>
</div>
<div class="CLEAR"></div>
<p> </p>
<p><i>(Бачыць у люстэрка, што ў дзвярах насупраць паявілася Алена Змітраўна. Корчыць грымасу здзіўлення і абарочваецца.)</i> Дык ты яшчэ не клалася?.. А я паслухаў — ціха, ні гуку, падумаў, што вы ўжо на куросаднях.</p>
<p><b>Алена Змітраўна</b> <i>(спакойна, але патрабавальна).</i> Дзе ты быў пасля дзевяці?</p>
<p><b>Кутас</b> <i>(прымае здзіўлены выраз).</i> Як гэта — дзе я быў? Хіба ты не ведаеш, дзе я быў?</p>
<p><b>Алена Змітраўна</b> <i>(тым жа тонам).</i> Не ведаю, таму і пытаю: дзе ты быў пасля дзевяці?</p>
<p><b>Кутас</b> <i>(стараецца ўтрымацца на лагодна-жартаўлівым тоне).</i> Аленачка, што за допыт? У мяне сёння чатыры гадзіны на вячэрнім — з сямі да адзінаццаці. <i>(Глядзіць на гадзіннік.)</i> Якраз адзінаццаць гадзін.</p>
<p><b>Алена Змітраўна.</b> Якую лекцыю ты чытаў пасля дзевяці?</p>
<p><b>Кутас</b> <i>(стараецца выкруціцца).</i> Скажы мне спачатку, чаму ты ўчыняеш гэты допыт?</p>
<p><b>Алена Змітраўна.</b> Я хачу ведаць, з кім пражыла столькі гадоў — з чалавекам ці хлусам і нягоднікам. Дык якую лекцыю ты чытаў пасля дзевяці?</p>
<p><b>Кутас</b> <i>(пераходзіць на злосць, рэзка).</i> Лекцыю пра вобраз Васілісы Прамудрай у народных казках! <i>(З </i><b></b><i>выклікам.)</i> Што далей?</p>
<p><b>Алена Змітраўна.</b> Ты ўпэўнены ў гэтым?</p>
<p><b>Кутас</b> <i>(рэзка).</i> Упэўнены!</p>
<p><b>Алена Змітраўна.</b> Разгарні папку і паглядзі — ты памыляешся.</p>
<p><b>Кутас</b> <i>(на твары ў яго адбілася здзіўленне). </i>Як гэта — я памыляюся? Што я — не помню, што я чытаў?</p>
<p><b>Алена Змітраўна.</b> Выходзіць, што не помніш.<b></b> Я прашу: разгарні папку і паглядзі.</p>
<p><b>Кутас</b> <i>(заінтрыгаваны яе настойлівасцю, ідзе да стала, але з паблажлівай усмешкай: маўляў, што з капрызнай бабай зробіш).</i> Ты захацела павесяліцца насупраць ночы? Ну што ж... <i>(Разгортвае на стале папку, вымае адтуль стос лістоў і падносіць да вачэй.)</i></p>
<p><b>Алена Змітраўна.</b> Чытай уголас, каб я чула.</p>
<p><b>Кутас</b> <i>(чытае, голас паступова траціць упэўненасць, на твары адбіваюцца здзіўленне і разгубленасць).</i> «Байка Крапівы «Сука ў збане» пачынаецца з характэрнай экспазіцыі: браты Сцяпан і Васіль косяць, а сука Фінця тым часам ляжыць за кустамі ў халадку». <i>(Перастае чытаць.)</i> Што за лухта? Як у маёй папцы магла апынуцца гэта сука Фінця? Хто мне яе падсунуў? У мяне была тэма: вобраз Васілісы Прамудрай, а не сукі Фінці. <i>(Здымае верхні ліст і чытае на наступным.)</i> «Эстэтычны аналіз байкі мы пачнём з пастаноўкі чатырох кардынальных пытанняў.<b></b> Першае: што рабіла сука ў той час, як браты Сцяпан і Васіль касілі? Другое: з якой мэтай сука тунькалася каля касцоў? Трэцяе: каго трэба разумець у вобразе сукі? І чацвёртае: у якім грамадстве могуць быць такія сукі?»... Божухна! <i>(Ашаломлены </i><b></b><i>і абураны.)</i> Гэта ж лекцыя Тараракі па сучаснай літаратуры! Гэта ж яго стыль і ўзровень! Хто гэта мог мне ўсучыць? <i>(Глядзіць на Алену Змітраўну.)</i></p>
<p><b>Алена Змітраўна.</b> Ты сарваў дацэнту Тарараку адкрытую лекцыю. У дзевяць у яго павінна была быць лекцыя, а ты схапіў яго папку і кудысьці збег. Тваю папку ён пераслаў сюды дзве гадзіны назад.</p>
<p><b>Кутас</b> <i>(глядзіць на папку, грэбліва адсоўвае яе </i><b></b><i>на край стала, цяжка апускаецца на крэсла).</i> Стары асёл!.. <i>(Узлакаціўся на стол і абхапіў галаву рукамі.)</i></p>
<p>Добрую хвіліну цягнецца маўчанне.</p>
<p>Алена Змітраўна <i>(спакойна, але настойліва). </i>Ну, дык дзе і з якой мэтай тунькалася сука Фінця, ці як яе там завуць? <i>(Кутас не падымае галавы і маўчыць</i> — <i>ён ліхаманкава шукае выйсця са становішча.)</i> Хведар Пятровіч, я пытаю, дзе і з якой мэтай тунькалася сука?</p>
<p><b>Кутас</b> <i>(устаўшы, з напушчаным шкадаваннем, але бадзёра).</i> Ах, Алена-Аленачка! Я хацеў табе сюрпрыз зрабіць — ну, а калі так, то прыйдзецца выкласці ўсё зараз. <i>(Радасна.)</i> У чацвер мы з табой купляем «Масквіча»! Вось па гэтаму пытанню я і хадзіў да адной асобы.</p>
<p><b>Алена Змітраўна</b> <i>(глядзіць на яго доўга і ўважліва. Памаўчаўшы).</i> Да дзядзькі Арнольда Пацярухі?</p>
<p><b>Кутас</b> <i>(здзіўлена).</i> Ты... адкуль гэта ведаеш?</p>
<p><b>Алена Змітраўна.</b> Сам Пацяруха сказаў.<b></b> Ён быў тут: папку тваю па просьбе Тараракі прынёс. Тое, што ты робіш,— гэта нізка і агідна. Спадзяюся, ты задумаешся і зразумееш гэта. Я, аказваецца, вельмі кепска знаю, на што ты здатны. Я, напэўна, увогуле вельмі мала знаю. У мяне надта гідка на душы, але сёння я нічога больш не скажу. <i>(Рэзка паварочваецца і выходзіць.)</i></p>
<p><b>Кутас</b> <i>(услед).</i> Ды пачакай ты, Алена!.. <i>(У гэты </i><b></b><i>ж момант на тумбачцы зазвінеў тэлефон. Кутас нехаця падыходзіць да апарата і здымае трубку.) </i>Слухаю! Хто? Тарарака?.. Што я нарабіў? <i>(Хвіліну слухае моўчкі.)</i> У вас усё?.. Цяпер паслухайце мяне. Скажыце, колькі гадоў вы чытаеце студэнтам гэты курс?.. Скора трыццаць?.. І за трыццаць гадоў не завучылі на памяць, чаго сука тунькалася каля касцоў? Без папкі не маглі абысціся? На пенсію вам пара, Язэп Саўкавіч, на пенсію! <i>(Злосна кладзе трубку на апарат і вяртаецца да стала. Пастаяў хвіліну ў роздуме, паківаў галавой і, развёўшы рукамі, накіраваўся да дзвярэй.)</i></p>
<p><i>Заслона.</i></p>
<p> </p>
<h3><a id="chapter1"></a>ЭПІЛОГ</h3>
<p>На сцэну перад заслонаю выходзяць: з аднаго боку — <b>Кутас,</b> з другога — <b>Пацяруха.</b> На сярэдзіне сустракаюцца.</p>
<p><b>Пацяруха</b> <i>(з крыўдай у голасе, з роспаччу). </i>Хведар Пятровіч! Я ўжо дзве гадзіны шукаю вас. Як гэта ўсё зразумець? Насуперак вашай... нашай дамоўленасці яна паставіла мне па нямецкай двойку!..</p>
<p><b>Кутас</b> <i>(горка ўсміхаючыся).</i> Двойку... Двойка — гэта яшчэ паўбяды. Мне яна, браце ты мой, кол паставіла! Можна сказаць — асінавы!.. А двойка — гэта драбяза.</p>
<p><b>Пацяруха.</b> Як — драбяза? Але ж гэта значыць, што ляснула мая аспірантура! Мая запаветная мара!</p>
<p><b>Кутас</b> <i>(разводзіць рукамі).</i> Нічога ўжо, браце ты мой, не зробіш. Прыйдзецца табе пачынаць спачатку — праз год.</p>
<p><b>Пацяруха</b> <i>(з дакорам і асуджэннем).</i> Хведар Пятровіч!.. Яшчэ тры дні назад вы мяне стукалі па плячы і казалі: ну, цяпер ужо можаш лічыць сябе аспірантам! А што ж выходзіць? Што праўду кажа старая прыказка: не кажы «гоп», пакуль не пераскочыў!..</p>
<p><b>Кутас.</b> Гэтую старую прыказку, дарэчы, можна абнавіць. Да нашай сітуацыі, мне здаецца, лепей падыдзе такі варыянт: не кажы «гоп», не пагаварыўшы з жонкай. Запішы ў свой сшытак — на ўсякі выпадак. Можа, калі-небудзь спатрэбіцца. <i>(Ляпае Пацяруху па плячы і пакідае яго.)</i></p>
<p><b>Пацяруха</b> <i>(уголас, марудна, як бы стараецца ўнікнуць у сэнс слоў).</i> Не кажы «гоп», не пагаварыўшы з жонкай... А што? У гэтым, калі хочаце, ёсць вялікі сэнс. Прыказка вучыць, што складаныя пытанні трэба ўзгадняць з нашай сучаснай жанчынай — перадавіком фабрычнай і саўгасна-калгаснай вытворчасці. І абноўлена прыказка якраз на пяцьдзесят працэнтаў! Пайду запішу, пакуль не забыўся. <i>(Пакідае сцэну.)</i></p>
<p>1971</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>