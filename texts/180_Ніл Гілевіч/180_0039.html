<div class="container">
<div class="book-utils">
<div id="qrcode"></div>
<a href="/Nil_Hilevic/Rodnyja_dzieci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Ніл Гілевіч -->
<!-- HEADER_FIELD CreationYear: 1985 -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 1985 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1985? -->
<!-- HEADER_FIELD SectionAuthor: Раман у вершах -->
<!-- HEADER_FIELD Source: http://litby.com/ -->
<!-- HEADER_FIELD StyleGenre: мастацкі/раман -->
<!-- HEADER_FIELD Title: Родныя дзеці -->
<!-- HEADER_FIELD Uploaded: 2011-03-28T13:00:00Z -->
<h2><a href="http://knihi.com/Nil_Hilevic/">Ніл Гілевіч</a></h2>
<h2>Родныя дзеці</h2>
<div style="height: 3rem"></div>
<!-- TOC_BEGIN -->
<a href="#chapter1">Запеўка</a><br/>
<a href="#chapter2">Прычына</a><br/>
<a href="#chapter3">Згадкі ў дарозе</a><br/>
<a href="#chapter4">Адступленне першае - патэтычнае</a><br/>
<a href="#chapter5">Белы май</a><br/>
<a href="#chapter6">Ганьба</a><br/>
<a href="#chapter7">Адступленне другое - іранічнае</a><br/>
<a href="#chapter8">Разлад</a><br/>
<a href="#chapter9">На ўзвеях часу</a><br/>
<a href="#chapter10">Адступленне трэцяе - гістарычнае</a><br/>
<a href="#chapter11">Бацькоўскі кут</a><br/>
<a href="#chapter12">Сустрэча</a><br/>
<a href="#chapter13">Адступленне чацвёртае - у гонар маці</a><br/>
<a href="#chapter14">Пашанаванне</a><br/>
<a href="#chapter15">Гамана ў застоллі</a><br/>
<a href="#chapter16">Адступленне пятае - кулінарнае</a><br/>
<a href="#chapter17">Іскрынка</a><br/>
<a href="#chapter18">Купальскія васількі</a><br/>
<a href="#chapter19">Адступленне шостае - педагапчнае</a><br/>
<a href="#chapter20">Вечар у полі</a><br/>
<a href="#chapter21">Бяссонне</a><br/>
<a href="#chapter22">Дапеўка</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>Запеўка</h3>
<p> </p>
<p>Пісаць бы мне пра час далёкі!</p>
<p>Не зябла б муза сіратой:</p>
<p>Штодзень бы піў набгом з даёнкі</p>
<p>Хвалебстваў пенны сырадой!</p>
<p> </p>
<p>Я ж выбраў працу без гарантый:</p>
<p>Дыханне часу сцерагу</p>
<p>І ад надзённасці гарачай</p>
<p>Убок падацца не магу.</p>
<p> </p>
<p>Дый ты, чытач, таму прычына:</p>
<p>Ты - вось, ты побач, ты са мной.</p>
<p>І разлучыць нас немагчыма:</p>
<p>Мы доляй звязаны адной.</p>
<p> </p>
<p>І хочаш ты пазнаць у кнізе</p>
<p>Жыццё, якому сам - суддзя.</p>
<p>Ды каб без тых эрзац-калізій,</p>
<p>Дзе ўсё вядома загадзя.</p>
<p> </p>
<p>Каб пошук праўды ў ёй быў моцны.</p>
<p>Каб прачытаў, сабе наўздзіў,</p>
<p>Усю зараз - і смачна цмокнуў:</p>
<p>«Прыдумаў, гад, а - дагадзіў!»</p>
<p> </p>
<p>Чытач! А можа - не прыдумаў?</p>
<p>А - толькі кінуў свой пагляд</p>
<p>На сутнасць радасці і суму,</p>
<p>З якіх сатканы побыт-лад?..</p>
<p> </p>
<p>Ды гэта - тэма для дыскусій,</p>
<p>Ты тут, брат, сам не дайся ў зман.</p>
<p>Я ж быў бы рад, калі б прымусіў</p>
<p>Цябе - уткнуцца ў мой раман.</p>
<p> </p>
<p> </p>
<h3><a id="chapter2"></a>Прычына</h3>
<p> </p>
<p>Сцяпан Якубавіч Вячорка,</p>
<p>Хоць быў караць сябе гатоў,</p>
<p>На ўлонне роднага падворка</p>
<p>Не заяўляўся шмат гадоў.</p>
<p> </p>
<p>Ён разумеў: нядобра гэта,</p>
<p>І ўсё збіраўся завітаць.</p>
<p>«Абавязкова ўжо налета!</p>
<p>Далей няможна адкладаць».</p>
<p> </p>
<p>Налета зноў не выпадала -</p>
<p>І зноў ён бэсціў сам сябе.</p>
<p>На шчасце, маці прыязджала</p>
<p>Сама, знябыўшыся ў журбе.</p>
<p> </p>
<p>Відаць, таму, што бачыў зрэдку,</p>
<p>Не так пакутваў ад віны.</p>
<p>«Прыедзь, Сцяпаначка, улетку -</p>
<p>На спелы яблычак вінны.</p>
<p> </p>
<p>На тыя ж вішні, на маліну</p>
<p>Ці на любімы свой агрэст...»</p>
<p>Расчулены ад успаміну,</p>
<p>Сын абяцаў старой прыезд.</p>
<p> </p>
<p>І шчыра верыў сам, і нават</p>
<p>Ужо ўяўляў, як нацянькі</p>
<p>Ідзе праз луг, па спелых травах,</p>
<p>Сцяжынкай вогкай да ракі;</p>
<p> </p>
<p>Як, разамлеўшы на спякоце,</p>
<p>Ён акунаецца ў віры;</p>
<p>Як растае салодка ў роце</p>
<p>Даспелы яблычак вінны;</p>
<p> </p>
<p>Як ён пад венічкам якоча</p>
<p>У лазні брата Тамаша -</p>
<p>А дыхту болей, болей хоча</p>
<p>Не толькі цела, а й душа;</p>
<p> </p>
<p>Як потым матчыны «кумпанкі»,</p>
<p>З нагоды клікнутыя ў дом,</p>
<p>Сваёй дзявоччыны вяснянкі</p>
<p>Пяюць для госця за сталом;</p>
<p> </p>
<p>Як апасля ў суседняй вёсцы,</p>
<p>Дзе караніўся матчын род,</p>
<p>Гасцюе ён у дзядзькі Лёксы,</p>
<p>Каштуе свежы, з вузай, мёд,</p>
<p> </p>
<p>А дзядзька сыпле, нібы з меха,</p>
<p>Навіны ўсякія, ды так,</p>
<p>Што ён заходзіцца ад смеху, -</p>
<p>О, дзядзька выдумаць мастак!</p>
<p> </p>
<p>«І для душы спажытак быў бы,</p>
<p>І адпачыць бы добра змог,</p>
<p>І не было б у мамы крыўды...</p>
<p>Паеду ў свой Каменны Лог!..»</p>
<p> </p>
<p>Але, правёўшы маці, тут жа</p>
<p>Ён акунаўся з галавой</p>
<p>Не ў вір маленства - праца-служба</p>
<p>Штодзённа ў вір цягнула свой.</p>
<p> </p>
<p>Пасля музфонд даваў пуцёўку,</p>
<p>Калі ён водпуск браў якраз, -</p>
<p>І аглядаў Вячорка зноўку</p>
<p>Ці Крым, ці Сочы, ці Каўказ.</p>
<p> </p>
<p>Так адпачынку пал чарговы</p>
<p>Прывык у моры ён гасіць,</p>
<p>І так зрываўся план ягоны -</p>
<p>Улетку ў маці пагасціць.</p>
<p> </p>
<p>Зноў бачыў: выбрацца не зможа,</p>
<p>Уявы светлай тух прамень, -</p>
<p>І адкладаў ён падарожжа,</p>
<p>Як бы да нейкіх перамен,</p>
<p> </p>
<p>Да нейкай послабкі-аддухі,</p>
<p>Што ўрэшце выпадзе яму,</p>
<p>Каб хоць на тыдзень сэрца й думкі</p>
<p>Даверыць котлішчу свайму...</p>
<p> </p>
<p>Была яшчэ адна прычына,</p>
<p>Што астуджала ўраз запал.</p>
<p>Вы здагадаліся: жанчына,</p>
<p>З якой знаёмы быў Сцяпан.</p>
<p> </p>
<p>Ды і не проста так знаёмы.</p>
<p>Зусім, зусім не проста так...</p>
<p>Над імі колісь дзень маёвы</p>
<p>Устаў, як лёсу добры знак.</p>
<p> </p>
<p>Пасля... да жудасці раптоўна</p>
<p>Той дзень бязлітасна патух -</p>
<p>І доўга крыўдай невымоўнай</p>
<p>Цямрэла ў сэрцы ноч пакут.</p>
<p> </p>
<p>Хоць знаў: у тым, што толькі горыч</p>
<p>Яму пакінуў на ўспамін</p>
<p>Вясновы вечар ясназоры, -</p>
<p>Быў вінаваты ён адзін.</p>
<p> </p>
<p>Што ж, скрухі ён пазбыўся з часам -</p>
<p>Жыццё на ўсё знаходзіць лек,</p>
<p>Яно не любіць, каб няшчасным</p>
<p>На свеце чуўся чалавек.</p>
<p> </p>
<p>Тым больш - у гэтакім узросце,</p>
<p>У самым розгары вясны...</p>
<p>Але вясна прайшла, а штосьці</p>
<p>Ад той пары не збегла ў сны.</p>
<p> </p>
<p>Не-не, - і марнае пытанне:</p>
<p>Чаму так здарыцца магло? -</p>
<p>Будзіла крыўду, шкадаванне,</p>
<p>Пакутнай прыкрасцю гняло.</p>
<p> </p>
<p>Калі ж нарэшце крыўда гэта</p>
<p>З вірлівай мутнасцю сплыла -</p>
<p>Было запозна ўжо: Альжбета -</p>
<p>За іншым замужам была.</p>
<p> </p>
<p>Памылку выправіць, хоць з болем,</p>
<p>Назад, хоць з кроўю, адкруціць -</p>
<p>На гэта ўзняцца ён не здолеў.</p>
<p>Рашыў: няхай перабаліць.</p>
<p> </p>
<p>Нашмат пазней, калі ўжо ўласнай</p>
<p>Быў сам ён звязаны сям'ёй,</p>
<p>Цераз знаёмага дазнаўся</p>
<p>Сцяпан што-кольвечы аб ёй.</p>
<p> </p>
<p>Альжбета шлюб свой разарвала:</p>
<p>Ёй шчасця замуж не прынёс,</p>
<p>І марнаваць яна не стала</p>
<p>З нялюбым свой жаночы лёс.</p>
<p> </p>
<p>Ішлі гады... Аднойчы ўвосень</p>
<p>Яму прывезла маці ў дом</p>
<p>Такую вестку, што здалося:</p>
<p>Над галавою грымнуў гром.</p>
<p> </p>
<p>- Да нас вучыцельку аднекуль</p>
<p>Прыслалі ў школу працаваць.</p>
<p>Яшчэ ў тваім прыблізна веку,</p>
<p>Альжбетай Францаўнаю зваць.</p>
<p> </p>
<p>Дык дзецям гэтак дорыць ласку,</p>
<p>Як маці родная, дальбог!..</p>
<p>- Альжбета Францаўна? - знянацку</p>
<p>Схаваць здзіўлення ён не змог.</p>
<p> </p>
<p>- Хіба мо ведаеш яе ты? -</p>
<p>Як бы ўлавіў штось матчын слых.</p>
<p>- Не, проста дзіўна, што... Альжбета,</p>
<p>Імя такое... са старых.</p>
<p> </p>
<p>- Ну, так. А прозвішчам - Кудзёлка.</p>
<p>Разводка быццам бы... Але</p>
<p>Па ўсім відаць, што не свісцёлка.</p>
<p>Да ўсіх з павагай у сяле.</p>
<p> </p>
<p>Як толькі далі ёй хаціну,</p>
<p>Што завуч вызваліў, Зяцькоў, -</p>
<p>Гадоў пятнаццаці дзяўчыну,</p>
<p>Дачку, прывезла ад бацькоў...</p>
<p> </p>
<p>Сцяпану ў сэрца, як іголкай,</p>
<p>Кальнула: «Вось дык навіна!</p>
<p>Альжбета Францаўна Кудзёлка!</p>
<p>Няма сумнення, што яна...»</p>
<p> </p>
<p>Маўчаў, аглушаны як быццам,</p>
<p>І зразумець ніяк не мог:</p>
<p>Чаму ёй собіла прыбіцца</p>
<p>Якраз жа ў іх Каменны Лог?</p>
<p> </p>
<p>Ці ж мала школ у іхнім краі -</p>
<p>У межах вобласці ўсяе?</p>
<p>Які ж «асветнік» ёй нараіў</p>
<p>Атайбавацца ў іх сяле?</p>
<p> </p>
<p>А можа быць, яна наўмысна</p>
<p>Зрабіла так?.. А для чаго?</p>
<p>Нашто - калі ёй ненавісна</p>
<p>Любая згадка пра яго?</p>
<p> </p>
<p>Відаць, тут проста выпадковасць.</p>
<p>Відаць, забылася суздром,</p>
<p>Што гэны кут - яго мясцовасць,</p>
<p>Яго бацькоўскі, родны дом.</p>
<p> </p>
<p>- Была і ў нас, у нашай хаце:</p>
<p>То ж вучыць Паўліка якраз,</p>
<p>Дык ушчувала бацьку, маці,</p>
<p>Што той кладзецца спаць не ў час.</p>
<p> </p>
<p>І пра цябе спытала потым:</p>
<p>Ці праўда, значыць, ці мана,</p>
<p>Што ты мой сын і згэтуль родам...</p>
<p>- І што?.. - Здзівілася яна.</p>
<p> </p>
<p>Такі, гаворыць, талент звонкі</p>
<p>Радзіўся ў гэтакай глушы...</p>
<p>Ад большай пэўнасці ў Вячоркі</p>
<p>Паспакайнела на душы.</p>
<p> </p>
<p>«Ну, так, забылася няйначай,</p>
<p>Што гаварыў я колісь ёй -</p>
<p>Аб нашай вёсцы, школе нашай,</p>
<p>Аб першай музыцы маёй...</p>
<p> </p>
<p>От можа фокус быць вясёлы:</p>
<p>Прыеду я - і як на грэх</p>
<p>Адразу ўбачымся ля школы...»</p>
<p>І зноў па сэрцы цень прабег.</p>
<p> </p>
<p>Ён мусіў сам сабе прызнацца:</p>
<p>Паклаўшы крыж на той бядзе,</p>
<p>Ён не хацеў бы сустракацца</p>
<p>З былым - ніколі і нідзе.</p>
<p> </p>
<p>Тут справа, знаў ён, не ў капрызах</p>
<p>Яго натуры. Справа ў тым,</p>
<p>Што калі нават попел-прысак</p>
<p>Астыў - нашто капацца ў ім?</p>
<p> </p>
<p>А ёй? Хіба ёй будзе ў радасць</p>
<p>Узрушыць памяць гаркатой?</p>
<p>Яна ж дагэтуль лічыць здрадай</p>
<p>Яго правінны ўчынак той.</p>
<p> </p>
<p>Калі ў яе спакой і немуць</p>
<p>Пануе ў сэрцы - не бунтуй!</p>
<p>Авось пачасе куды-небудзь</p>
<p>Перабярэцца і адтуль...</p>
<p> </p>
<p>У гэткіх роздумах-развагах</p>
<p>Бываў Вячорка ўсякі раз,</p>
<p>Калі матуля ў госці звала -</p>
<p>На адпачынак, на папас.</p>
<p> </p>
<p>І ўсякі раз яго паездка</p>
<p>Ізноў не месцілася ў план...</p>
<p>Ды вось прыйшло пісьмо-павестка,</p>
<p>Якой чакаў ужо Сцяпан.</p>
<p> </p>
<p>«Ты не забыўся, брат наш кроўны, -</p>
<p>Струменіў водар з родных слоў, -</p>
<p>Што маме, Сохвіі Пятроўне,</p>
<p>Праз месяц семдзесят гадоў?</p>
<p> </p>
<p>Якраз на свята, на купалле.</p>
<p>Дык выкрай часу і прыедзь.</p>
<p>Каб потым людзі не казалі -</p>
<p>Парадуй маму і прывець...»</p>
<p> </p>
<p>Сцяпан і сам у тлуме будняў</p>
<p>Не забываў пра юбілей.</p>
<p>«Ну, што ж, рыхтуйся, сын аблудны!</p>
<p>Тут не адкласці надалей.</p>
<p> </p>
<p>Набок усякую нязмогу!</p>
<p>На свята маці рушым, брат,</p>
<p>Каб нават падаў на дарогу</p>
<p>Перад табой каменны град!</p>
<p> </p>
<p>Ну, а наконт магчымай стрэчы...</p>
<p>Ці не пара прасцей, дзівак,</p>
<p>Глядзець на гэтакія рэчы?</p>
<p>Табе ж за сорак як-ніяк!..</p>
<p> </p>
<p>Ці мала што ў жыцці бывае!</p>
<p>Якіх вузлоў не вяжа лёс!</p>
<p>Няшчасны той, хто ўсё прымае</p>
<p>Да сэрца блізка і ўсур'ёз.</p>
<p> </p>
<p>Спакойна, брат, звычайна стаўся</p>
<p>І да сябе, і да людзей...</p>
<p>Ах, ты, на жаль, не гэткі ўдаўся?</p>
<p>Не можаш звольна і прасцей?</p>
<p> </p>
<p>Тады - ты сам свой інквізітар,</p>
<p>І - як сказаў алкаш-сусед:</p>
<p>«Прабач, таварыш кампазітар,</p>
<p>За гэтым я прыйшоў на свет!..»</p>
<p> </p>
<p> </p>
<h3><a id="chapter3"></a>Згадкі ў дарозе</h3>
<p> </p>
<p>Вячорка, стомлены мільганнем</p>
<p>Карцін-малюнкаў за акном,</p>
<p>Павекі звёў без намагання</p>
<p>І перанёсся ў родны дом.</p>
<p> </p>
<p>Перш-наперш маці твар убачыў:</p>
<p>Маршчынкі дробныя ля губ</p>
<p>І вочы ў крапінках табачных,</p>
<p>Што аніколі не ілгуць.</p>
<p> </p>
<p>Ля маці дзеці: Лёдзя з мужам,</p>
<p>Антось, Мікіта і Тамаш -</p>
<p>На гэты раз, напэўна, дружна</p>
<p>Збяруцца ўсе, як на кірмаш.</p>
<p> </p>
<p>Ну, Тамашу збірацца ўласна</p>
<p>Няма чаго - ён там жыве,</p>
<p>Ён - гаспадар, ён у саўгасе</p>
<p>На працы ўдарнікам слыве.</p>
<p> </p>
<p>Адзін з усіх застаўся дома.</p>
<p>Што самы меншы, можа быць?</p>
<p>Смяяўся: «Доля, братцы, доля!</p>
<p>Павінен хтось і хлеб рабіць!..»</p>
<p> </p>
<p>Ён жонку Анцю (Антуніну)</p>
<p>Настроіў так на боскі строй,</p>
<p>Што меў дзяцей амаль асьміну.</p>
<p>Смяяўся: «Я - айцец-герой!..»</p>
<p> </p>
<p>Хоць скончыў колісь толькі восьмы -</p>
<p>Адстаў ён мала ад братоў, -</p>
<p>Смяяўся: «Я - у дзядзькі Лёксы</p>
<p>Дзве акадэміі прайшоў!..»</p>
<p> </p>
<p>Што тычыць Лёдзі - як зазвычай,</p>
<p>Яна прыедзе з Вінцусём.</p>
<p>Калісьці ў робе будаўнічай</p>
<p>Ён стаў Сцяпану швагрусём.</p>
<p> </p>
<p>Вячорка ў тым далёкім годзе</p>
<p>Кансерваторыю канчаў,</p>
<p>Калі дазнаўся, што да Лёдзі</p>
<p>Якісь жаніх хадзіць пачаў.</p>
<p> </p>
<p>Іх Лёдзя ў Мінску на будоўлі</p>
<p>Тады падсобніцай была</p>
<p>І аб сваёй дзявочай долі</p>
<p>Не турбавацца не магла.</p>
<p> </p>
<p>Жыла ў рабочым інтэрнаце,</p>
<p>З гурмою гэткіх жа нявест,</p>
<p>І добра помніла, як маці</p>
<p>Засцерагала на ад'езд:</p>
<p> </p>
<p>«Хаця ж не слухай кавалераў</p>
<p>Культурных гэных, гаваркіх.</p>
<p>Няхай іх выкаціць халера -</p>
<p>Тых ашуканцаў гарадскіх!..»</p>
<p> </p>
<p>Ва ўсіх нявест безабаронных</p>
<p>З тых інтэрнацкіх катухоў</p>
<p>Жыў недавер да ім не роўных</p>
<p>Інтэлігентных жаніхоў.</p>
<p> </p>
<p>«Хіба ён гэткі возьме замуж</p>
<p>Мяне - з будоўлі галату?</p>
<p>Адно ў душы пакіне замуць,</p>
<p>Пасее ў сэрцы гаркату...»</p>
<p> </p>
<p>Ды вось у клубе іх на танец</p>
<p>Аднойчы Лёдзю запрасіў,</p>
<p>Па ўсім відаць, не «ашуканец»,</p>
<p>Бядняк, мяркуючы па ўсім.</p>
<p> </p>
<p>Сказаў дзяўчыне, што рабочы.</p>
<p>Праводзіў позна ў інтэрнат -</p>
<p>За разам раз глядзеў у вочы</p>
<p>І сыпаў досціпы - як град.</p>
<p> </p>
<p>Хоць жартаваў замыславата -</p>
<p>Было прыемна ўсё адно.</p>
<p>Праз дзень - прыйшоў да інтэрната</p>
<p>З двума білетамі ў кіно.</p>
<p> </p>
<p>Далей - амаль што кожны вечар,</p>
<p>Пасля работы - тут як тут.</p>
<p>І сімпатычны быў ёй нечым,</p>
<p>І нечым дзіўны, Вінька Шкут.</p>
<p> </p>
<p>Найбольш сумелася дзяўчына,</p>
<p>Калі адкрыла незнарок,</p>
<p>Што не бядняк ён, як лічыла,</p>
<p>Што ён - прафесарскі сынок!</p>
<p> </p>
<p>Аж не паверыла спачатку</p>
<p>І машынальна перш за ўсё</p>
<p>Паглядам змерала апратку:</p>
<p>На ім было амаль рыззё!</p>
<p> </p>
<p>А ён сказаў: - Давацца дзіву</p>
<p>Няма чаго. Зірні-паглянь:</p>
<p>Народ не носіць габардзіну,</p>
<p>Народ апрануты ў паркаль!</p>
<p> </p>
<p>І нейк паблажліва ўсміхнуўся: -</p>
<p>Не зразумела ты пакуль.</p>
<p>Не думай кепскае. Клянуся:</p>
<p>Я не басяк і не куркуль!..</p>
<p> </p>
<p>Не зразумела, гэта праўда.</p>
<p>І напісала брату ліст,</p>
<p>Каб што параіў... Неадкладна</p>
<p>Сцяпан прыехаў к ёй у Мінск.</p>
<p> </p>
<p>Калі пачуў, хто з ёй «на роўных»</p>
<p>Пачаў дружыць - скрывіўся ўраз:</p>
<p>- Ты бач яго, які «народнік»!</p>
<p>Напэўна, хітры лавелас!</p>
<p> </p>
<p>Каб ачмурыць з будоўлі дзеўку -</p>
<p>Маўляў, і я - такі ж, як ты, -</p>
<p>Адзене світку ці паддзеўку,</p>
<p>Ну, і канечне ж - у кусты!</p>
<p> </p>
<p>- Мяне? Павек таго не стане!</p>
<p>Хай паспрабуе, хоць у жарт!..</p>
<p>- Ну, што ж: іду з ім на спатканне.</p>
<p>Пабачу сам, чаго ён варт.</p>
<p> </p>
<p>Не да канца спасціг загадку,</p>
<p>Правёўшы розведы, Сцяпан:</p>
<p>- Развесяліў мяне спачатку,</p>
<p>Калі ішлі паўз рэстаран.</p>
<p> </p>
<p>Пытаю: «Можа быць, заглянем?</p>
<p>Прапусцім сціпла па адной?»</p>
<p>«Народ не мокне ў рэстаране!</p>
<p>Народ сілкуецца ў чайной!»</p>
<p> </p>
<p>Вось так і ўрэзаў мне твой Вінька.</p>
<p>Як абухом - па галаве!</p>
<p>Хаця хваліўся, што крывінка</p>
<p>Патомнай шляхты ў ім жыве.</p>
<p> </p>
<p>Магчыма. Хлопец дзіўны нейкі.</p>
<p>З бацькамі ў контры - і ўсур'ёз.</p>
<p>Ён не бярэ ў іх ні капейкі.</p>
<p>Ну, і таму не ў пудры нос,</p>
<p> </p>
<p>Сказаў: не возьме нізавошта.</p>
<p>Жыве на ўласныя грашы.</p>
<p>Працуе. Вучыцца завочна.</p>
<p>Мне - самастойнасць па душы.</p>
<p> </p>
<p>Аднак... ужо і зараз бачна:</p>
<p>З такімі думкамі - наўрад</p>
<p>Ці зробіць ён цябе багачкай, -</p>
<p>Падсумаваў з усмешкай брат.</p>
<p> </p>
<p>- Я не ганюся за багаццем,</p>
<p>Адно б душы не знаць пакут...</p>
<p>І неўзабаве стаў ім зяцем</p>
<p>Дзівакаваты Вінька Шкут.</p>
<p> </p>
<p>Амаль што два дзесяцігоддзі</p>
<p>Крылом галубіць іх анёл,</p>
<p>Але раскошы ў доме Лёдзі</p>
<p>Не адшукаць і ўдзень з агнём.</p>
<p> </p>
<p>Вінцусь праз грані той жа прызмы</p>
<p>На свет пражорлівы глядзіць</p>
<p>І ў тым жа духу афарызмы</p>
<p>Не перастаў пуляць-пладзіць.</p>
<p> </p>
<p>І часта Лёдзя: «Ну, народнік! -</p>
<p>Крычыць нязлосна на яго. -</p>
<p>Дальбог, куплю табе наморднік,</p>
<p>Каб не брахаў абы-чаго!..»</p>
<p> </p>
<p>Сцяпан у думках спасміхнуўся,</p>
<p>Як уявіў славесны шторм,</p>
<p>Што ўздымуць дома немінуча</p>
<p>Антось з Мікітам і Шкутом.</p>
<p> </p>
<p>Антось на слова быў заядлы</p>
<p>І апанента ў спрэчцы браў</p>
<p>Што называецца «за яблык» -</p>
<p>Дыхнуць секунды не даваў.</p>
<p> </p>
<p>Ён быў філосаф-сацыёлаг,</p>
<p>Дацэнт сталічнай ВНУ.</p>
<p>З натур дасціпных і вясёлых.</p>
<p>І клаў за праўду галаву.</p>
<p> </p>
<p>Таму Антося шанавалі</p>
<p>Адзінаверцы і сябры,</p>
<p>Ды часта ў пене бушавалі</p>
<p>Акадэмічныя «зубры».</p>
<p> </p>
<p>Ён мог бы век не знаць дакукі,</p>
<p>Каб на ражон не пёрся сам.</p>
<p>«Аб эфектыўнасці навукі»</p>
<p>Аднойчы працу напісаў.</p>
<p> </p>
<p>Сацыялогіі айчыннай</p>
<p>Наважыў трохі памагчы:</p>
<p>Як цесна ў сувязі прычыннай</p>
<p>Стаяць Навука і Харчы?</p>
<p> </p>
<p>Грунтоўна вывучыў, даследваў</p>
<p>І сцвердзіў з жарам у крыві:</p>
<p>Якая процьма дармаедаў</p>
<p>Пасецца ў многіх НДІ!</p>
<p> </p>
<p>У пераказе дзядзькі Лёксы</p>
<p>Карціна выглядзела так:</p>
<p>Антось рашыў зімой у вёсцы,</p>
<p>У цішыні, пісаць трактат.</p>
<p> </p>
<p>Падсунуў стол да самай грубкі -</p>
<p>Каб ногі ў цёплае ўпіраць,</p>
<p>Паклаў канспекты, картак грудкі,</p>
<p>Паперы чыстай пачак пяць.</p>
<p> </p>
<p>Ну, за работу, Анцік! З богам!</p>
<p>А маці строга наказаў:</p>
<p>«Вары мне толькі груцу з бобам -</p>
<p>Штодзень каб поўненькі казан!..»</p>
<p> </p>
<p>За месяц, седзячы на груцы,</p>
<p>Зрабіў трактат лістоў на сто:</p>
<p>«Ці трэба заткалы ў навуцы,</p>
<p>А калі трэба - дык нашто?»</p>
<p> </p>
<p>І выйшла: заткалы патрэбны!</p>
<p>Дарэмна скрыва хтось глядзіць:</p>
<p>Ніколькі нават не ганебна</p>
<p>Сягоння ў заткалах хадзіць!</p>
<p> </p>
<p>І больш таго: у тым і штука,</p>
<p>Што калі недзе ёсць уздым</p>
<p>І мае поспехі навука, -</p>
<p>Дык гэта дзякуючы ім!</p>
<p> </p>
<p>На працы заткала шчыруе -</p>
<p>Шукае, доследы вядзе!</p>
<p>А той, хто заткалам кіруе,</p>
<p>Сваё імя паўзверх кладзе.</p>
<p> </p>
<p>«Тады наш Анцік чуць не спёкся -</p>
<p>Шаноўных шмат увёў у злосць...» -</p>
<p>Так разабраўся дзядзька Лёкса</p>
<p>У тым, што высветліў Антось.</p>
<p> </p>
<p>Наогул, дзядзька ўмеў надзіва</p>
<p>Адчуць турботы племяшоў.</p>
<p>З Антосем ладзіў асабліва -</p>
<p>Сваю натуру ў ім знайшоў.</p>
<p> </p>
<p>Меў дар маўлення смехатворац,</p>
<p>І ўсе браты сябе не раз</p>
<p>На тым лавілі, што гавораць</p>
<p>«Нутром» ягоных слоў і фраз.</p>
<p> </p>
<p>Як антыпод і выключэнне</p>
<p>У іх гурбе - Мікіта быў.</p>
<p>«З ім гаварыць - адно мучэнне», -</p>
<p>Мікіту дзядзька не любіў.</p>
<p> </p>
<p>На свяце ж будзе і Мікіта -</p>
<p>Старэйшы самы, зводны брат.</p>
<p>Хоць нос трымае самавіта -</p>
<p>Прыедзе к маці ў акурат.</p>
<p> </p>
<p>Аддаць належнае тут трэба:</p>
<p>Не забывае родны дом.</p>
<p>Ягоны бацька Зміцер Рэпа</p>
<p>Пакінуў Зосю маладой.</p>
<p> </p>
<p>Той год быў «годам пералому»,</p>
<p>І Рэпа, сельскі актывіст,</p>
<p>Па прапанове выканкому</p>
<p>Старшыняваць пайшоў кудысь.</p>
<p> </p>
<p>Ён заглядаў дамоў наездам</p>
<p>І ўсё радзей - пакуль здаля</p>
<p>Не дапаўзла да Зосі вестка:</p>
<p>Другая ўжо з ім спіць, змяя!</p>
<p> </p>
<p>Пакінуў Зміцер жонку з сынам -</p>
<p>Пяцігадовым хлапчанём.</p>
<p>Ото ж яна і ўгаласіла,</p>
<p>Калі збіраў пажыткі ён!</p>
<p> </p>
<p>Крычма крычала паратунку,</p>
<p>Мікітку трэсла з усіх сіл: -</p>
<p>Прасі, сынок, прасі татульку,</p>
<p>Каб ён цябе не сіраціў!</p>
<p> </p>
<p>І сын прасіў - услед за маткай</p>
<p>Крычаў: «Татулечка, не едзь!</p>
<p>Забі змяю, забі, мой татка,</p>
<p>А то змяя цябе заесць!..»</p>
<p> </p>
<p>Не апрытомнеў Рэпа Зміцер</p>
<p>На слёзны лямант хлапчука.</p>
<p>На развітанне воч не выцер -</p>
<p>Не абрасілася шчака.</p>
<p> </p>
<p>Душы ж дзіцячай неакрэплай</p>
<p>Ён рану страшную нанёс.</p>
<p>На ўсё жыццё Мікіта Рэпа</p>
<p>Застаўся з крыўдаю на лёс...</p>
<p> </p>
<p>А Зося выйшла за Якуба</p>
<p>І - да някліканых нягод -</p>
<p>Жыла з ім проста міла-люба:</p>
<p>Спраўлялі хрэсьбіны штогод.</p>
<p> </p>
<p>Мікітку - горача любіла,</p>
<p>Ад крыўды чуйна берагла.</p>
<p>З праклятай даты - не набіла</p>
<p>Яго ні разу: не магла.</p>
<p> </p>
<p>І калі ўсё-такі ён вырас</p>
<p>Непамяркоўным, грубым, злым, -</p>
<p>Быў вінават, відаць, той вырак,</p>
<p>Грымаса здрады над малым.</p>
<p> </p>
<p>На ўласны хлеб пайшоў ён рана</p>
<p>І рана ўлады зведаў смак.</p>
<p>Да ўсякай мэты крочыў прама.</p>
<p>Амбіцый меў ажно зашмат.</p>
<p> </p>
<p>Каб не ўніжаць аўтарытэту,</p>
<p>Ён Рэпу справіў на Рэппо, -</p>
<p>Хоць землякі замену гэту</p>
<p>Не прынялі, яму назло.</p>
<p> </p>
<p>У вочы звалі «паважаным»,</p>
<p>За вочы - тыя ж языкі</p>
<p>Маглі назваць і «Абіззянам»,</p>
<p>Ого, як могуць землякі!</p>
<p> </p>
<p>Мянушку гэту меў ён змалку.</p>
<p>А праз каго? Чыя віна?</p>
<p>Ды ўсё праз тую поскудзь-малпу,</p>
<p>Каб тройчы выдахла яна!</p>
<p> </p>
<p>Калісь настаўніца Марыніч</p>
<p>Свой падапечны шосты клас</p>
<p>Павезла ў горад, каб звярынец</p>
<p>Ім паказаць: гасціў якраз.</p>
<p> </p>
<p>Усё агледзелі: мо дзвесце</p>
<p>Звяроў і птушак - па чарзе.</p>
<p>І прыпыніліся нарэшце</p>
<p>Ля клеткі з рослым шымпанзе.</p>
<p> </p>
<p>Касмач стаяў і чухаў брыдка</p>
<p>Даўжэзнай лапаю жывот.</p>
<p>Такое ўбачыўшы, Мікітка</p>
<p>Аж да вушэй разявіў рот.</p>
<p> </p>
<p>Ад дзіва пырснуў смехам хлопец</p>
<p>І ўцехай-радасцю заззяў:</p>
<p>- Вы гляньце, гляньце, што ён робіць -</p>
<p>Вялізны гэны абіззян!</p>
<p> </p>
<p>- Не «абіззян», а «обезьяна»</p>
<p>Па-руску трэба гаварыць, -</p>
<p>Марыніч ціхенька сказала,</p>
<p>Каб перад дзецьмі не журыць.</p>
<p> </p>
<p>Але Мікітка тут жа ўспыхнуў</p>
<p>І ёй без бою не ўступіў</p>
<p>(Ужо тады ішло на пыху -</p>
<p>Заўваг крытычных не любіў!):</p>
<p> </p>
<p>- Дык абіззяна - калі маці,</p>
<p>А калі бацька - дык жа як? -</p>
<p>І нават з крыўдай патлумачыў:</p>
<p>- Чаму ж ёсць гуска і гусак?..</p>
<p> </p>
<p>Малыя тут жа падхапілі</p>
<p>Няўдалы моўны наватвор</p>
<p>І да Мікіткі прыляпілі:</p>
<p>Ты - аўтар, значыць, гонар - твой.</p>
<p> </p>
<p>У вёсцы так было адвеку:</p>
<p>Калі дасціпнае імя</p>
<p>Прышпіліць нехта чалавеку -</p>
<p>То не здзярэ і смерць сама.</p>
<p> </p>
<p>І дзеці вырастуць і ўнукі</p>
<p>Пад гэтым імем - цэлы род</p>
<p>Яго без крыўды, без дакукі</p>
<p>Адносіць сто гадоў і год!..</p>
<p> </p>
<p>Вось так, пад роўны гул матора,</p>
<p>Сцяпан, схіліўшы галаву,</p>
<p>Успамінаў, каго ён скора</p>
<p>Пабачыць дома наяву.</p>
<p> </p>
<p>А найчасцей перад вачыма</p>
<p>З'яўляўся даўні эпізод:</p>
<p>Ушчэнт шчаслівая дзяўчына</p>
<p>На вулку выбегла з варот.</p>
<p> </p>
<p>У белай кофтачцы шаўковай,</p>
<p>І валасы - святлісты шоўк.</p>
<p>Глядзіць разгублена наўкола:</p>
<p>Няма! Спазніўся! Не прыйшоў!</p>
<p> </p>
<p>Ні на дарожцы пешаходнай,</p>
<p>Ні на брусчатай маставой...</p>
<p>А ён знарок стаіўся воддаль</p>
<p>За тоўстай ліпай векавой.</p>
<p> </p>
<p>Ах, тая ліпа-медавуха!</p>
<p>Як часта ў сэрцы ён пасля,</p>
<p>Калі даймала горыч-скруха,</p>
<p>Чуў весні шум яе галля!</p>
<p> </p>
<p>І бачыў трэшчыны-маршчыны,</p>
<p>Што ўверх віліся па кары.</p>
<p>І - чысты, юны твар дзяўчыны -</p>
<p>Нібы лілея на зары...</p>
<p> </p>
<p>«Ого! Яна вось-вось гатова</p>
<p>Заплакаць! К чорту гэты жарт!» -</p>
<p>Я тут! - гукнуў Сцяпан са схову</p>
<p>І выйшаў к ёй, на тратуар.</p>
<p> </p>
<p>Не раззлавалася - ні трохі.</p>
<p>Ізноў імгненна расцвіла,</p>
<p>Прабегла тры-чатыры крокі</p>
<p>І - крылы-рукі развяла.</p>
<p> </p>
<p>А ты?.. Дзівак! Нясмелы дурань!</p>
<p>Ці ж можна з гэткім паляцець?..</p>
<p>Успамінай цяпер і думай -</p>
<p>Пра заўтра думай, целяпень!</p>
<p> </p>
<p>Напэўна ж прыйдзецца спаткацца,</p>
<p>Сустрэць... Праз дваццаць два гады!</p>
<p>Пра што пытацца? Як трымацца?</p>
<p>Ці засталіся хоць сляды -</p>
<p> </p>
<p>Таго, што колісь хвалявала?</p>
<p>А што карысці, калі й так?</p>
<p>Тваё што сэрца захавала?</p>
<p>Які ў цябё застаўся знак?</p>
<p> </p>
<p>Астаткі крыўды, шкадавання,</p>
<p>Ды думка скрушная, з якой</p>
<p>Даўно змірыўся ты: вяртання</p>
<p>Няма да ліпы векавой.</p>
<p> </p>
<p>Няма вяртання і не будзе.</p>
<p>І вы ўдваіх, сабе ж назло,</p>
<p>Не варушыце, не турбуйце</p>
<p>Таго, што зеллем парасло.</p>
<p> </p>
<p> </p>
<h3><a id="chapter4"></a>Адступленне першае - патэтычнае</h3>
<p> </p>
<p>О, Беларусь!.. - Няхай усклікну</p>
<p>І я - за волатамі ўслед.</p>
<p>Як пілігрым нясе малітву -</p>
<p>Так я нясу іх запавет.</p>
<p> </p>
<p>Я скалясіў і змераў пешкі</p>
<p>Твае прасторы ўдоўж і ўшыр -</p>
<p>І ўсе шляхі, дарогі, сцежкі</p>
<p>Пакрыжаваліся ў душы.</p>
<p> </p>
<p>Не знаю сам, якога зелля</p>
<p>Ты падліваеш мне ў пітво, -</p>
<p>Што гэтак моцна, гэтак хмельна</p>
<p>Тваё чаруе хараство.</p>
<p> </p>
<p>Не знаю слоў, каб растлумачыць,</p>
<p>Разгадку тайны праявіць, -</p>
<p>Чаму штодня мне трэба бачыць</p>
<p>Твой непаўторны краявід.</p>
<p> </p>
<p>Чаму без роднага паветра</p>
<p>Я доўга дыхаць не магу.</p>
<p>Чаму мне суджана павечна</p>
<p>У неаплатным быць даўгу -</p>
<p> </p>
<p>Перад тваёю некрыхлівай,</p>
<p>Зусім не кідкаю красой,</p>
<p>Што з воч зрываецца імклівай,</p>
<p>Непераможнаю слязой,</p>
<p> </p>
<p>Што анікому не чужая</p>
<p>І нават кончаных бадзяг</p>
<p>Адчуць раптоўна прымушае,</p>
<p>Як радасць тахкае ў грудзях.</p>
<p> </p>
<p>«Якая дзіўная краіна! -</p>
<p>Пісала госціца адна: -</p>
<p>І да Бабруйска скрозь - раўніна,</p>
<p>І за Бабруйскам - раўніна!..»</p>
<p> </p>
<p>Перапрашаю госцю вельмі -</p>
<p>Удакладніць належыць тэкст:</p>
<p>Хоць раўніна - ды не пустэльня,</p>
<p>Хоць і раўніна - ды не стэп!</p>
<p> </p>
<p>А ўсё лясы ды пералескі,</p>
<p>Бары, дубровы ды гаі,</p>
<p>Бяроз і сосен пераблескі,</p>
<p>Нязмоўчны шчэбет у галлі.</p>
<p> </p>
<p>А ўсё пагоркі, ды лагчыны,</p>
<p>Ды касагоры, ды равы,</p>
<p>Сярод палеткаў - лугавіны,</p>
<p>У ціхіх поймах - паплавы.</p>
<p> </p>
<p>А ўсё азёры ды азерцы,</p>
<p>Бруенне рэчак, плыннасць рэк...</p>
<p>Дык што ж за дзіва, што на сэрцы</p>
<p>Адбіўся вобраз твой навек?</p>
<p> </p>
<p>Дняпро і Нёман, Сож і Прыпяць,</p>
<p>Дзвіна, Бяроза і Вілля -</p>
<p>Спляліся так, што не разблытаць</p>
<p>Іх у душы маёй, зямля!</p>
<p> </p>
<p>Не раз'яднаць і не адсекчы</p>
<p>Ні ручайка - пакуль жывы.</p>
<p>Тваіх артэрый ток адвечны -</p>
<p>Давечны ток маёй крыві.</p>
<p> </p>
<p>Спыні на міг - і задыхнуся,</p>
<p>І - як падкошаны ўпаду.</p>
<p>Ды знаю, што прашэпчуць вусны</p>
<p>Раней, чым іх навек звяду.</p>
<p> </p>
<p>Тваё імя яшчэ прамоўлю</p>
<p>Апошні раз, о краю мой!</p>
<p>Шчаслівы лёс - плаціць любоўю</p>
<p>Табе і жыць - адною ёй.</p>
<p> </p>
<p>З чаго пачаў калісь над Гайнай -</p>
<p>І скончу тым... Спакойны я:</p>
<p>Павек не стане чорнай ганьбай</p>
<p>Любоў прасветлая мая!..</p>
<p> </p>
<p> </p>
<h3><a id="chapter5"></a>Белы май</h3>
<p> </p>
<p>Альжбета Францаўна Кудзёлка</p>
<p>У тыя дні - даўным-даўно -</p>
<p>Была дзяўчына, як вясёлка:</p>
<p>Уся свяцілася ажно.</p>
<p> </p>
<p>Жывога розуму дзяўчына</p>
<p>І шчодрай, ласкавай душы.</p>
<p>А гляне карымі вачыма</p>
<p>На дзецюка - прапаў, пішы!</p>
<p> </p>
<p>У педвучылішчы сталічным</p>
<p>Яна выдатніцай была.</p>
<p>Яшчэ і талент ёй музычны</p>
<p>Прырода-матухна дала.</p>
<p> </p>
<p>На лыжках грала вельмі хвацка!</p>
<p>Як забразгоча польцы ў такт</p>
<p>На вечарынцы інтэрнацкай -</p>
<p>Маэстра сам не змог бы так!</p>
<p> </p>
<p>«Во, шэльма дзеўка! Во, зараза!» -</p>
<p>Гукаў сёй-той пад перамірг,</p>
<p>І сказ гучаў не як абраза,</p>
<p>А як прызнання светлы міг.</p>
<p> </p>
<p>Такою, з лыжкамі, і ўбачыў</p>
<p>Яе Сцяпан у першы раз</p>
<p>І, заварожаны няйначай,</p>
<p>Па-за плячмі ў сяброў «завяз».</p>
<p> </p>
<p>Сюды, да будучых настаўніц,</p>
<p>Ва ўтульны, чысты інтэрнат</p>
<p>Іх Юзік Бэнсь прывёў на танцы -</p>
<p>У гэтай справе зух і хват.</p>
<p> </p>
<p>Сцяпан, пакуль яна іграла,</p>
<p>Глядзеў, не зводзячы вачэй,</p>
<p>А цуда-музыка гучала</p>
<p>Усё званчэй, усё званчэй.</p>
<p> </p>
<p>Калі ж нарэшце полька змоўкла,</p>
<p>Дзяўчына ўстала даць паклон -</p>
<p>Усе запляскалі навокал,</p>
<p>Не зварухнуўся толькі ён.</p>
<p> </p>
<p>«Альжбеце брава! Брава, Аля!» -</p>
<p>Завыгукала ўся гурма.</p>
<p>«Альжбета?.. - Дзіўна як назвалі</p>
<p>Бацькі... Забытае імя!»</p>
<p> </p>
<p>Вядучы рэй, лабасты хлопец,</p>
<p>Гукнуў: «Цяпер - жаночы вальс!»</p>
<p>Каля Вячоркі ўзнікла постаць: -</p>
<p>Я запрашаю ў танец вас!</p>
<p> </p>
<p>Сцяпан як быццам прабудзіўся:</p>
<p>Глядзіць - Альжбета перад ім!</p>
<p>Ад неспадзеўкі - разгубіўся,</p>
<p>Хацеў адмовіцца зусім.</p>
<p> </p>
<p>Але ў апошняе імгненне</p>
<p>Кіўнуў на згоду галавой</p>
<p>І, не сказаць, каб зграбна вельмі,</p>
<p>На круг брусчасты выйшаў з ёй.</p>
<p> </p>
<p>О першы вальс! Павек забыцца</p>
<p>Не зможа той паднебны ўзлёт!</p>
<p>Як лёгка з ёй было кружыцца,</p>
<p>Адчуўшы ў сэрцы веснаход!</p>
<p> </p>
<p>Як далікатна, нібы пёрка,</p>
<p>Далонька ўлеглася ў руцэ!</p>
<p>Як звабна блізка, нібы зорка,</p>
<p>Радзімка ззяла на шчацэ!</p>
<p> </p>
<p>«Вы нейчы госць тут?» - запытала.</p>
<p>«Не, мы зайшлі к вам... проста так».</p>
<p>Язык яму - як завязала:</p>
<p>Адно глытаў сухі камяк.</p>
<p> </p>
<p>Хоць меў прыгожы голас звонкі</p>
<p>І быў не з роду маўчуноў -</p>
<p>Ён не знаходзіў для гаворкі</p>
<p>Зачэпкі добрай, вартых слоў.</p>
<p> </p>
<p>«А вы ігралі, як артыстка!» -</p>
<p>Знямогся ўрэшце ён маўчаць.</p>
<p>І ўбачыў: сонечная іскра</p>
<p>У карых бліснула вачах.</p>
<p> </p>
<p>Кранула водзывам ягоным!</p>
<p>«Ды што вы! Так - дурэць люблю...»</p>
<p>Тут абарваўся вальс - і гоман</p>
<p>Спусціў іх з неба на зямлю.</p>
<p> </p>
<p>Музыка ўпараны на крэсла</p>
<p>Баян паставіў: «Перакур!»</p>
<p>Сцяпан туды рвануўся з месца:</p>
<p>«Дазвольце мне сыграць, пакуль...»</p>
<p> </p>
<p>Мо ад няёмкасці хлапечай</p>
<p>Уздумаў гонар апраўдаць?</p>
<p>Ускінуў дзве шляі на плечы</p>
<p>І з ходу ўрэзаў - як аддаць!</p>
<p> </p>
<p>«Эге! - адразу ўсе адчулі. -</p>
<p>Вось гэта ўзровень, гэта клас!»</p>
<p>Аж пыл пайшоў па вестыбюлі -</p>
<p>Так завіхрыла полька ўраз.</p>
<p> </p>
<p>Што праўда, сам музыка трохі</p>
<p>Занерваваў і ўмерыў дух:</p>
<p>Альжбета-лыжачніца ў скокі</p>
<p>З нахабным Бэнсем выйшла ў круг.</p>
<p> </p>
<p>Але заўважыў: хоць дзяўчыне</p>
<p>І сыпле ўсмешкі Юзік-хват,</p>
<p>А ўсё ж яна не-не дый кіне</p>
<p>На баяніста зірк-пагляд.</p>
<p> </p>
<p>Пасля яго шалёнай полькі</p>
<p>Альжбета знікла неўпрыкмет.</p>
<p>Калі - не ўгледзеў ён, а толькі -</p>
<p>Застаўся ў сэрцы гулкі след.</p>
<p> </p>
<p>Такі гарачы след трывожны,</p>
<p>Што ён пачаў шпацыраваць</p>
<p>Ля інтэрната вечар кожны -</p>
<p>А раптам выпадзе спаткаць?</p>
<p> </p>
<p>Ну, дык і выпала нарэшце!</p>
<p>З сяброўкай-дылдай пад руку</p>
<p>Яна аднойчы выйшла з весніц -</p>
<p>Якраз насустрач дзіваку.</p>
<p> </p>
<p>Сцяпан сумеўся, разгубіўся:</p>
<p>Пракляты сорам, каб ты счах!</p>
<p>Даў «добры вечар» і спыніўся -</p>
<p>З мальбой і радасцю ў вачах.</p>
<p> </p>
<p>Яны таксама крок стрымалі.</p>
<p>Лілася з вокан гамана.</p>
<p>«Вы так прыгожа ў нас ігралі! -</p>
<p>Сказала шчыра... не яна. -</p>
<p> </p>
<p>Прыходзьце зноў! Абавязкова!» -</p>
<p>Штось «дылдзе» рупіла самой.</p>
<p>Яна ж - ні слова, ні паўслова</p>
<p>Але глядзела... божа мой!</p>
<p> </p>
<p>Як на яго яна глядзела!</p>
<p>З якой прадоннай глыбіні!</p>
<p>Якая светлая надзея</p>
<p>Пускала ў сэрцы карані!..</p>
<p> </p>
<p>Ледзь дачакаўшыся суботы,</p>
<p>Сцяпан падаўся ў інтэрнат.</p>
<p>Адзін. І шмат іграў з ахвоты.</p>
<p>І танцаваў з Альжбетай шмат.</p>
<p> </p>
<p>Але сказаць ёй хоць намёкам,</p>
<p>Чаго прыйшоў ён зноў сюды,</p>
<p>Чаго блукаў ля іхніх вокан, -</p>
<p>Не змог музыка малады.</p>
<p> </p>
<p>І ён рашыў пакарыстацца</p>
<p>Вядомым спосабам старым:</p>
<p>Прызнацца ў вершы - і на танцах</p>
<p>Аддаць лісток ёй. А затым...</p>
<p> </p>
<p>Ужо што будзе - тое будзе.</p>
<p>Ва ўсякім разе - будзе знаць.</p>
<p>Тры дні мазгі мазоліў-трудзіў,</p>
<p>Каб як найлепей напісаць.</p>
<p> </p>
<p>У рыфму ён яшчэ са школы</p>
<p>Грашыў - умеў цаляць як след.</p>
<p>І вось на лісціку васковым -</p>
<p>Амаль класічны трыялет:</p>
<p> </p>
<p>«Ты сэрца мне усхвалявала,</p>
<p>Як краска першая вясной</p>
<p>На ціхай просецы лясной -</p>
<p>Ты сэрца мне усхвалявала.</p>
<p> </p>
<p>Пасля іх будзе тут нямала</p>
<p>Цвісці, буяць, зырчэць красой.</p>
<p>Ты ж сэрца мне усхвалявала,</p>
<p>Як краска першая вясной».</p>
<p> </p>
<p>Перачытаў сто раз - не меней,</p>
<p>Рашыў: «І ў друк бы падышло!»</p>
<p>І ў нагрудной паклаў кішэні -</p>
<p>Каб лёгка выхапіць было.</p>
<p> </p>
<p>Назаўтра ж вечарам, у танцы,</p>
<p>Пад шоргат ног, пад гоман-гам,</p>
<p>Ён у кішэньку сунуў пальцы,</p>
<p>Сказаў: «Вазьміце, гэта вам!..»</p>
<p> </p>
<p>І чуе: «Мне? Але навошта?</p>
<p>Не разумею, што за жарт?..»</p>
<p>Зірнуў - бы хтось яму бязбожна</p>
<p>Чабэхнуў кіпенем у твар.</p>
<p> </p>
<p>Ён не лісток дае з блакноту,</p>
<p>Дзе ёй прызнанне ў вершы сплёў, -</p>
<p>А глянцавітую банкноту -</p>
<p>Ні больш, ні менш - на сто рублёў!</p>
<p> </p>
<p>Паблытаў, гад! Ляжала ў той жа</p>
<p>Малой кішэньцы на грудзях.</p>
<p>Якая ганьба-стыд, о божа!</p>
<p>Які канфуз! Ды пры людзях!</p>
<p> </p>
<p>«Даруйце!» - згроб купюру ў жменю</p>
<p>І ў дзверы ледзьве не бягом.</p>
<p>Яна - на ганак праз імгненне,</p>
<p>А там - на вулку, наўздагон.</p>
<p> </p>
<p>«Сцяпан! Вярніцеся! - гукнула. -</p>
<p>Прашу, вярніцеся! Сцяпан!..»</p>
<p>Спыніўся ён. Душа пачула:</p>
<p>Ад сэрца голас - не спадман.</p>
<p> </p>
<p>«Вы трохі дзіўны, выбачайце.</p>
<p>Чаго з-за дробязі ўцякаць?</p>
<p>Забудзьце ўсё - і не зважайце...»</p>
<p>«Я вам хацеў вось гэта даць...»</p>
<p> </p>
<p>І ён падаў ёй невялікі</p>
<p>Учвэртку складзены лісток.</p>
<p>Яна ўзяла і для прыліку</p>
<p>Зірнула ўпрыцемку: «Сцішок?!»</p>
<p> </p>
<p>«Вы... не цяпер, вы потым гляньце», -</p>
<p>Ён сарамліва папрасіў...</p>
<p>Яны вярнуліся на танцы -</p>
<p>Як быццам іншыя зусім.</p>
<p> </p>
<p>Як бы на іх лягла ўжо мета</p>
<p>Якогась кону аднаго.</p>
<p>І цэлы вечар той Альжбета</p>
<p>Не пакідала ўжо яго...</p>
<p> </p>
<p>...На цёмнай лесвіцы вячэрняй</p>
<p>Акно расчынена ў прастор -</p>
<p>У весні горад, - да свячэння</p>
<p>Агнёў і зор, агнёў і зор.</p>
<p> </p>
<p>«Уночы будзе навальніца», -</p>
<p>Ён, бы сабе, сказаў услых.</p>
<p>Яшчэ сакрэт і таямніца -</p>
<p>Усё, што ўзнікла паміж іх.</p>
<p> </p>
<p>Але ўжо з моцнае далоні</p>
<p>Не вырываецца далонь.</p>
<p>Але ўжо хіліцца да скроні,</p>
<p>Нібыта ў лёгкім хмелі, скронь.</p>
<p> </p>
<p>І слова згоды ўжо трапеча</p>
<p>На смяглых вуснах - без умоў,</p>
<p>Што не далей, як заўтра ўвечар,</p>
<p>Яны спаткаюцца ізноў.</p>
<p> </p>
<p>* * *</p>
<p>Сляпы ад шчасця ў май той белы,</p>
<p>Калі шугаў паўсюдна бэз,</p>
<p>Не знаў Сцяпан, што да Альжбеты</p>
<p>Тады ж «прыліп» і Юзік Бэнсь.</p>
<p> </p>
<p>Дый не на жарт «забрала» Бэнся!</p>
<p>Амбітны, хцівы сэрцаед</p>
<p>У інтэрнат зайсці ўжо меўся,</p>
<p>Каб на яе натрапіць след.</p>
<p> </p>
<p>І як жа вырачыў ён вочы,</p>
<p>І як напнуўся цецівой,</p>
<p>Калі яна сама аднойчы</p>
<p>Да іх заглянула ў пакой.</p>
<p> </p>
<p>Яе прывёў Сцяпан - і проста</p>
<p>Сказаў, не ўмеючы хітрыць:</p>
<p>«Мая знаёмая і госця,</p>
<p>Прашу ласкавымі вас быць!..»</p>
<p> </p>
<p>Найлепей Юзік просьбу ўважыў -</p>
<p>Ласкавы быў, аж цераз край:</p>
<p>І шчодра досціпы адважваў,</p>
<p>І згатаваў імгненна чай.</p>
<p> </p>
<p>Адшчоўкнуў ключыкам куфэрак</p>
<p>І тут жа («ахні, слабы пол!»)</p>
<p>Кулёк не нейкіх там цукерак,</p>
<p>А «мішак» высыпаў на стол.</p>
<p> </p>
<p>Альжбета ахнула, канешна.</p>
<p>Ніхто ёй «мішак» не купляў.</p>
<p>Бэнсь звысака глядзеў належна:</p>
<p>«Частуйся! Семечкі, маўляў!</p>
<p> </p>
<p>Яшчэ не гэткае зазнаеш, -</p>
<p>Прасіўся довад з языка, -</p>
<p>Калі, вядома, розум маеш</p>
<p>І прэч адшыеш вахлака!..»</p>
<p> </p>
<p>Калі ж яна Сцяпану ўрэшце</p>
<p>Шапнула: «Нам ісці пара!» -</p>
<p>Зніякавеў, застыў ва ўсмешцы -</p>
<p>Нядобрай, як аскал тхара.</p>
<p> </p>
<p>«Не, з гэтым я не прыміруся,</p>
<p>І ты не радуйся, дружок.</p>
<p>На ўсё пайду - свайго даб'юся:</p>
<p>Ты будзеш сцёрты ў парашок!..»</p>
<p> </p>
<p>Услед за імі з інтэрната</p>
<p>На вулку выйшаў - злы, як звер,</p>
<p>І - прама ў будку «Сто на брата»,</p>
<p>Дзе Лёф даваў і напавер.</p>
<p> </p>
<p>Сядзеў за столікам дапозна,</p>
<p>За кухлем кухаль асушаў,</p>
<p>І чым далей - тым болей грозна</p>
<p>План помсты ў думках вырашаў.</p>
<p> </p>
<p>«Ну хто такі Сцяпан Вячорка?</p>
<p>Паршывы конь у табуне!</p>
<p>Чаму ж павінна гэта зорка</p>
<p>Свяціць яму? Чаму - не мне?</p>
<p> </p>
<p>Абдзіртус з віцебскай глыбінкі!</p>
<p>Калі паштэт я ем усмак -</p>
<p>Ён, здыхля, душыцца ад слінкі,</p>
<p>Глядзіць у рот мне, як жабрак!</p>
<p> </p>
<p>Ды і наогул!.. Чым ён знаны,</p>
<p>Каб мог супернічаць са мной?</p>
<p>Не, гэны яблычак крамяны</p>
<p>Я адаб'ю любой цаной!..»</p>
<p> </p>
<p> </p>
<h3><a id="chapter6"></a>Ганьба</h3>
<p> </p>
<p>Аднойчы Бэнсь, як друг бязгрэшны,</p>
<p>Сказаў Вячорку: «Ну - лады:</p>
<p>Ты едзеш з намі да падшэфных</p>
<p>У вёску Доўгія Брады.</p>
<p> </p>
<p>Я ўгаварыў дацэнта Дроба</p>
<p>За баяніста ўзяць цябе.</p>
<p>Дадзім канцэрцік хлебаробам -</p>
<p>Паможам музыкай сяўбе!..»</p>
<p> </p>
<p>Сцяпан любіў паездкі ў вёску -</p>
<p>Спаткацца з новымі людзьмі,</p>
<p>Пазнаць свой край шырэй хоць трошку,</p>
<p>Павеў жыцця ўдыхнуць грудзьмі.</p>
<p> </p>
<p>У вёсцы іх, «артыстаў з Мінска»,</p>
<p>Развёў па хатах брыгадзір</p>
<p>І - выпадкова ці наўмысна -</p>
<p>Сцяпану з Бэнсем дагадзіў:</p>
<p> </p>
<p>Да Базыля Крата паставіў.</p>
<p>Той быў заможны гаспадар:</p>
<p>Меў новы дом і двор на славу,</p>
<p>І ў тым двары - дай бог тавар!</p>
<p> </p>
<p>І меў дачку. Даўно нявеста,</p>
<p>Ды лёс Гілену абмінаў:</p>
<p>Была з «няўходжанага цеста» -</p>
<p>І люд тутэйшы гэта знаў.</p>
<p> </p>
<p>Як паглядзець - амаль красуня,</p>
<p>А па натуры - пустальга.</p>
<p>Дзяцюк прыстане, пабузуе -</p>
<p>І прэч нясецца як мага.</p>
<p> </p>
<p>Яна загадчыцаю клуба</p>
<p>Рабіла ў вёсцы - і штораз</p>
<p>Было ёй радасна і люба,</p>
<p>Як госці ехалі ў калгас.</p>
<p> </p>
<p>Сам брыгадзір улучыў шэптам</p>
<p>На гэта Бэнсю намякнуць:</p>
<p>Маўляў, не грэшна будзе шэфам</p>
<p>З такою краляю гульнуць.</p>
<p> </p>
<p>Тады і ўзнікла думка ў Бэнся:</p>
<p>«А што, каб Кротаву дачку</p>
<p>Апрацаваць у пэўным сэнсе</p>
<p>Ды і Сцяпану - пад руку?</p>
<p> </p>
<p>Падстроіць так, каб на вячэры</p>
<p>Ён ля Гілены побач сеў,</p>
<p>Каб «гары» выжлукціў звыш меры</p>
<p>І да няўцяму акасеў?</p>
<p> </p>
<p>Каб аж не помніў сам, што робіць.</p>
<p>Вось будзе факцік у мяне!</p>
<p>А ўсё астатняе ўжо дробязь:</p>
<p>Альжбеты чутка не міне!..»</p>
<p> </p>
<p>Сам лёс зрабіў яму паслугу:</p>
<p>За пуняй стоячы ў садку,</p>
<p>Зусім няўмысна Бэнсь падслухаў,</p>
<p>Як маці бэсціла дачку:</p>
<p> </p>
<p>«Ты бач! Яна ўжо па ахвоце</p>
<p>І гэтым пойдзе пасабляць!</p>
<p>Напасаблялася ўжо, годзе!</p>
<p>Праз месяц будзе - не схаваць!</p>
<p> </p>
<p>Ці, можа, гэта з іх каторы</p>
<p>І нагуляў табе нябось?..»</p>
<p>У словах чуліся дакоры,</p>
<p>І крыўда горкая, і злосць.</p>
<p> </p>
<p>Замёрлы Юзік ад здзіўлення</p>
<p>Аж рот разінуў за сцяной.</p>
<p>«Ого! Дык самы раз Гілене</p>
<p>Яго ўсучыць! Любой цаной!..»</p>
<p> </p>
<p>Рашыўшы, Бэнсь, падступны сэрцам,</p>
<p>Пачаў свой план ажыццяўляць:</p>
<p>Дзяўчыну ён перад канцэртам</p>
<p>Адвёў убок хвілін на пяць.</p>
<p> </p>
<p>«Вы не здзіўляйцеся, Гілена,</p>
<p>Што так пытаю - па прамой:</p>
<p>Але скажыце мне сумленна:</p>
<p>Вам... па душы таварыш мой?</p>
<p> </p>
<p>Ах, вы яшчэ... Ну, што ж, не стану</p>
<p>Патрабаваць. Я сам скажу.</p>
<p>Я - тайну выдам: вы Сцяпану</p>
<p>Страшэнна ўзрушылі душу!</p>
<p> </p>
<p>Але ён вельмі сарамлівы!</p>
<p>Ен нізашто не скажа вам,</p>
<p>Што быў бы ў свеце найшчаслівы,</p>
<p>Каб ваша сэрца мець за храм.</p>
<p> </p>
<p>Таму - круціце самі гайку...</p>
<p>А што сказаў я вам - маўчок!..»</p>
<p>Гілена «клюнула» на байку,</p>
<p>Як верхаводка на кручок.</p>
<p> </p>
<p>Амаль увесь канцэрт, прасцячка,</p>
<p>Вачэй не зводзіла з хлапца,</p>
<p>І Бэнсь паверыў: тут няцяжка</p>
<p>Давесці справу да канца.</p>
<p> </p>
<p>Перад вячэрай тонка-хітра</p>
<p>Ён гаспадыні прашаптаў:</p>
<p>«Ну, цётка Тэкля, з вас паўлітра -</p>
<p>Вам зяця ў хату я дастаў!</p>
<p> </p>
<p>Мой сябар з вашаю красуняй</p>
<p>Сышліся так адно з другім,</p>
<p>Што будзе проста неразумна</p>
<p>Не паспрыяць у шчасці ім!</p>
<p> </p>
<p>Кажу вам шчыра - даастачы:</p>
<p>Не выпускайце зяця з рук!..»</p>
<p>Хвілін праз колькі Бэнсь убачыў:</p>
<p>У справе ёсць прыкметны зрух!</p>
<p> </p>
<p>Вячэра, з поснае і беднай,</p>
<p>Як планаваў скупеча Крот,</p>
<p>Пабагацела адпаведна</p>
<p>Задуме, пушчанай у ход.</p>
<p> </p>
<p>Не проста ж госці ўжо, выходзіць,</p>
<p>А - сват у хаце з жаніхом!</p>
<p>У гэткім разе не зашкодзіць</p>
<p>Уразіць іх і за сталом.</p>
<p> </p>
<p>Базыль паставіў «гары» кварту,</p>
<p>А Тэкля - закусь: свежы сыр,</p>
<p>І масла жоўтае, і скварку,</p>
<p>І нават кольца каўбасы.</p>
<p> </p>
<p>Канешне ж, Юзік пастараўся,</p>
<p>Каб ля Гілены сеў Сцяпан.</p>
<p>З павагі - той і не ўпіраўся,</p>
<p>Не знаў, што змысліў інтрыган.</p>
<p> </p>
<p>Базыль - яму паспела Тэкля</p>
<p>Сказаць пра «зяця» і дачку -</p>
<p>Наліў пякучага, як з пекла,</p>
<p>Па поўнай шклянцы першаку.</p>
<p> </p>
<p>- Ну, хлопцы, сёння вы героі!</p>
<p>Арлы! Дык як тут не нальеш?..</p>
<p>Сцяпан у добрым быў настроі -</p>
<p>З усіх ён выступіў найлепш.</p>
<p> </p>
<p>Ды і наогул - гэта вёска,</p>
<p>І гэта ранняя вясна...</p>
<p>- Дык, хай даруе матка боска,</p>
<p>Давайце, хлопчыкі, да дна!</p>
<p> </p>
<p>Хто не блазнюк, а хват-мужчына,</p>
<p>Без перадыху - да канца!..</p>
<p>І, падагрэты гэткім чынам,</p>
<p>Сцяпан «згуляў у малайца».</p>
<p> </p>
<p>Сцяло - не мог дыханне звесці,</p>
<p>Як бы ў нутро пайшоў агонь.</p>
<p>- Вазьмі, сынок, хутчэй заесці! -</p>
<p>Гукнула Тэкля да яго.</p>
<p> </p>
<p>Гілена вобмігам на сподак</p>
<p>Суседу закусь падала</p>
<p>І ўся ад шчасця млела ўпотай -</p>
<p>Уся брыняла і цвіла.</p>
<p> </p>
<p>Ледзь дых вярнуўся да Сцяпана,</p>
<p>Як Юзік ткнуў рукой на іх:</p>
<p>- Вы паглядзіце, што за пара:</p>
<p>Дальбог, нявеста і жаніх!</p>
<p> </p>
<p>Старых уцешыў вокліч гэткі:</p>
<p>Быў па душы абоім «зяць».</p>
<p>- Дапраўды кажаш, мае дзеткі:</p>
<p>Такую пару - пашукаць!..</p>
<p> </p>
<p>Сцяпан зірнуў на Бэнся грозна:</p>
<p>- Ты... гэта самае, прымоўч!..</p>
<p>Гілена ж соладка-трывожна</p>
<p>Тым часам думала пра ноч.</p>
<p> </p>
<p>Была няўрымсная Гілена!</p>
<p>Вячорка раптам так адчуў</p>
<p>Пякельны жар яе калена -</p>
<p>Аж стала горача ўваччу.</p>
<p> </p>
<p>Пяршак, што ён кульнуў з ахвотай,</p>
<p>Сцяпана моцна захмяліў.</p>
<p>А ўжо Базыль другім заходам</p>
<p>Ім шклянкі поўныя наліў.</p>
<p> </p>
<p>- Давайце кропляю свянцонай</p>
<p>Яшчэ абнашчымся разок,</p>
<p>Хоць вы прывыклі да куплёнай,</p>
<p>А гэта - так сабе, квасок!</p>
<p> </p>
<p>І як пад добрую закуску,</p>
<p>Дык можна буталь апрастаць,</p>
<p>Крыху пахыркаць у падушку</p>
<p>І зноў за плуг на полі стаць!..</p>
<p> </p>
<p>Не ўнікшы ў гэткую манеру</p>
<p>Хваліць сябе «наадварот»,</p>
<p>Сцяпан за чыстую манету</p>
<p>Прыняў усё, што збаяў Крот.</p>
<p> </p>
<p>Таму, не быўшы п'яны з роду,</p>
<p>Пасля «заходаў» чатырох</p>
<p>Язык варочаў, як калоду,</p>
<p>І ўстаць з услона сам не змог.</p>
<p> </p>
<p>Апошні момант, што назаўтра</p>
<p>Туманна ў памяці ўваскрэс, -</p>
<p>Вясёлы Бэнсь крычыць з азартам:</p>
<p>«Смялей, жаніх! Даёш прагрэс!..»</p>
<p> </p>
<p>Старая ўдумліва рашыла,</p>
<p>Каму дзе класціся з гасцей:</p>
<p>Сцяпан, без памяці, за шырмай</p>
<p>Заняў Гіленіну пасцель.</p>
<p> </p>
<p>Свабодны ложак у святліцы</p>
<p>Дастаўся Бэнсю. А дачцэ...</p>
<p>Дачка павінна прымасціцца</p>
<p>Ля «зяця» побач. Дзе ж яшчэ?</p>
<p> </p>
<p>Ёй Тэкля так і прашаптала:</p>
<p>«Ідзі! Каб ведаў, чый ён зяць.</p>
<p>Ну, што ты бельмы пакуляла?</p>
<p>Цяпер няма чаго куляць!..»</p>
<p> </p>
<p>На шчырасць гэткую Гілена</p>
<p>Не спадзявалася ніяк</p>
<p>І аж крыху пачырванела:</p>
<p>«Дык ён жа... п'яны, як мярцвяк!»</p>
<p> </p>
<p>«Ты не пра тое зараз думай!</p>
<p>Ты прыбяры спярша да рук!</p>
<p>Калі, дасць бог, ён чэсны дурань -</p>
<p>Дык будзе бацьку мець байструк!</p>
<p> </p>
<p>Прайшла з паскуднікам навуку -</p>
<p>Прыруч і добрага хлапца!</p>
<p>Упусціш - выганю, як суку,</p>
<p>У чым стаіш! Ані рубца!..»</p>
<p> </p>
<p>* * *</p>
<p>Сцяпан ачнуўся. Так, нібыта</p>
<p>Ужо не спіць, а галавы -</p>
<p>Не павярнуць: свінцом наліта.</p>
<p>І сам увесь - як нежывы.</p>
<p> </p>
<p>Але выразна адчувае:</p>
<p>Хтось цёпла дыхае ў шчаку,</p>
<p>Ля шыі коўдру раскрывае</p>
<p>І на плячо кладзе руку.</p>
<p> </p>
<p>І тут жа - голас, мяккі, ветлы:</p>
<p>«Прачнуўся? Годзе, годзе спаць!»</p>
<p>Каму і хто гаворыць гэта?</p>
<p>Знаёмы хтось - а не пазнаць.</p>
<p> </p>
<p>«А ты такі салодкі, Сцёпчык!</p>
<p>З табою страціш галаву!</p>
<p>Калі ў нас першы будзе хлопчык -</p>
<p>Таксама Сцёпам назаву!..»</p>
<p> </p>
<p>Як ток працяў. Дайшло імгненна.</p>
<p>Расплюшчыў вочы. Твар у твар -</p>
<p>Над ім шчаслівая Гілена</p>
<p>Палае, дыхае, як жар.</p>
<p> </p>
<p>Пагляд - даверліва-крыштальны,</p>
<p>І губкі - банцікам-вузлом.</p>
<p>Тут шырма шырхнула - і ў спальню</p>
<p>Убегла Тэкля з абразом.</p>
<p> </p>
<p>«Са шлюбам вас! Са шлюбам, дзеткі!</p>
<p>Раз самі божы запавед</p>
<p>З сябе знялі - то бог у сведкі:</p>
<p>Ідзіце зразу ў сельсавет!</p>
<p> </p>
<p>Калі ўжо гэтак раптам выйшла -</p>
<p>Благаслаўляем вас з айцом!..»</p>
<p>І бацька тут падбег увішна,</p>
<p>Сказаў: «А ты, брат, малайцом!</p>
<p> </p>
<p>Умэнт з Гіленкай згаварыўся!</p>
<p>І тыдня ўслед не пахадзіў!..»</p>
<p>Сцяпан, збялелы, падхапіўся,</p>
<p>Памостам ногі астудзіў.</p>
<p> </p>
<p>Але кальнула так у скронях,</p>
<p>Што, каб не ўпасці, тут жа сеў,</p>
<p>Заціснуў голаў у далонях,</p>
<p>Адчуў: канец - задушыць гнеў.</p>
<p> </p>
<p>«Дык гэта... што ж гэта такое?</p>
<p>Я - звар'яцеў? Або - яны?</p>
<p>Ух, як нясцерпна ў чэрап коле!</p>
<p>Набраўся ўчора, бот дурны!..»</p>
<p> </p>
<p>«Ці не муціць цябе, Сцяпанка? -</p>
<p>Бліжэй ступіла Тэкля крок. -</p>
<p>Бач, не пайшла здароўю п'янка.</p>
<p>Базыль, дай похмелкі глыток!..»</p>
<p> </p>
<p>«Ідзіце к чорту!» - дзіка, страшна</p>
<p>Сцяпан у гневе закрычаў,</p>
<p>Схапіў свой «клёш» з бліскучай спражкай,</p>
<p>Збірацца похапкі пачаў.</p>
<p> </p>
<p>«Ну-ну! Нявольна так, дзіцятка!</p>
<p>Ужо ж нікому не сакрэт!</p>
<p>І справядліва кажа матка:</p>
<p>Цяпер вам толькі ў сельсавет!</p>
<p> </p>
<p>А што ж! Дачка ў нас - не круцёлка,</p>
<p>У бацькі-маткі - на слуху.</p>
<p>Паненскі стан трымала цвёрда,</p>
<p>Каб гонар быў і жаніху!» -</p>
<p> </p>
<p>Так бацька з годнасцю, спаважна</p>
<p>Размову хітрую павёў</p>
<p>І «гарай» з бутлі учарашняй</p>
<p>Напоўніў шклянкі да краёў.</p>
<p> </p>
<p>«Дапусцім, нават і па п'янцы,</p>
<p>Але ж было, зяцёк, было!</p>
<p>Давай асушым, брат, па шклянцы,</p>
<p>Каб сумляванне не ўзяло!</p>
<p> </p>
<p>На шчасце гэта неспадзеўка -</p>
<p>Адно патрэбна ўразумець.</p>
<p>Ты паглядзі, якая дзеўка,</p>
<p>Якую жонку будзеш мець!</p>
<p> </p>
<p>На ўсе шаснаццаць - гаспадыня:</p>
<p>І ткаць - сама, і шыць, і мыць.</p>
<p>І ўжо бітком набіта скрыня -</p>
<p>Пасаг дадзім - як мае быць!..»</p>
<p> </p>
<p>Тым часам, седзячы на ложку,</p>
<p>Гілена хліпаць пачала -</p>
<p>Усё мацней, мацней патрошку</p>
<p>І Тэклі жару паддала:</p>
<p> </p>
<p>«Ты што ж? Зрабіўшы дзеўцы псуту,</p>
<p>Як той пранцузкі кавалер...</p>
<p>Каму ж яе цяпер падсуну?</p>
<p>Хто ж возьме гэткую цяпер?..»</p>
<p> </p>
<p>Сцяпан, не бачачы нічога</p>
<p>І як не чуючы зусім,</p>
<p>Ужо рвануўся да парога,</p>
<p>Як раптам - Юзік перад ім.</p>
<p> </p>
<p>«Я - еду! - крыкнуў. - Гэта пастка!»</p>
<p>«Мне ўсё вядома. Пачакай!</p>
<p>Не гарачыся, калі ласка,</p>
<p>І ад Гілены - не ўцякай.</p>
<p> </p>
<p>Падумай сам: бацькі сягоння ж</p>
<p>У камітэт напішуць ліст -</p>
<p>З кансерваторыі пагоняць,</p>
<p>І з камсамола паляціш...»</p>
<p> </p>
<p>«Ты што - смяешся? Ці сур'ёзна?»</p>
<p>«Зусім сур'ёзна, галубок!»</p>
<p>«Пусці!» - сказаў Сцяпан пагрозна</p>
<p>Ды так, што той - адразу ўбок.</p>
<p> </p>
<p>Сцяпан піхнуў рукою дзверы,</p>
<p>Не зачыніўшы за сабой, -</p>
<p>І са двара, як ад халеры,</p>
<p>Панёсся вулачкай крывой.</p>
<p> </p>
<p>У лесе толькі, ля рачулкі,</p>
<p>Спыніўся, лоб вадой абдаў,</p>
<p>Пачуў у скронях стукат гулкі -</p>
<p>І ўрэшце сэрцу волю даў.</p>
<p> </p>
<p>Не сутрымаў усхліпу-плачу -</p>
<p>Папёрлі слёзы з глыбіні.</p>
<p>«Каму і як я растлумачу,</p>
<p>Што тут няма маёй віны?</p>
<p> </p>
<p>А можа, толькі папужалі -</p>
<p>І не пашлюць у Мінск пісьма?</p>
<p>Тады ўтаіць усё ад Алі?</p>
<p>А як дазнаецца сама?</p>
<p> </p>
<p>Не, лепей ёй сказаць адкрыта,</p>
<p>Што ў гэткі трапіў пераплёт...»</p>
<p>Аж задыхаўся ён ад крыўды</p>
<p>І кляў увесь Гіленін род.</p>
<p> </p>
<p> </p>
<h3><a id="chapter7"></a>Адступленне другое - іранічнае</h3>
<p> </p>
<p>Даруй, чытач, я захапіўся</p>
<p>Ідэяй, думкамі, людзьмі</p>
<p>І на метафары забыўся -</p>
<p>На сэнс пісання, чорт вазьмі!</p>
<p> </p>
<p>Перапыніся на хвіліну</p>
<p>Сачыць за лёсам і жыццём,</p>
<p>А я хоць парачку падкіну</p>
<p>Метафар, злоўленых жыўцом.</p>
<p> </p>
<p>А то ізноў мой строгі крытык</p>
<p>У нос сярдзіта засапе -</p>
<p>І затрымчу я аж да лытак,</p>
<p>І стане мне не па сабе.</p>
<p> </p>
<p>Як быццам гэткі ўжо я зломак,</p>
<p>Што не магу, на модны ўзор,</p>
<p>Падзавастрыць танчэй аловак</p>
<p>Гуллівай выдумкі лязом.</p>
<p> </p>
<p>Яшчэ ж і слоў арыгінальных</p>
<p>Хоць колькі мушу я ўтварыць, -</p>
<p>Цяпер жа вельмі непахвальна</p>
<p>Даступнай мовай гаварыць!</p>
<p> </p>
<p>Каб з тымі докамі зраўняцца</p>
<p>І заслужыць іх пахвалу -</p>
<p>Хоць раз мне трэба пастарацца</p>
<p>Надзець штаны праз галаву!</p>
<p> </p>
<p>Ці ўверх нагамі на далонях</p>
<p>Прайсці пргллюдна па дварэ,</p>
<p>Як мой адзін стары знаёмы,</p>
<p>Калі паўлітра абярэ.</p>
<p> </p>
<p>Бо ўжо той самы крытык мондры</p>
<p>Не раз выносіў мне прысуд,</p>
<p>Як эстэтычна-творчай контры,</p>
<p>І смачна клаў мой верш на зуб.</p>
<p> </p>
<p>Ну, што ж, каб «гладкім» ці яшчэ як</p>
<p>Ён не кляйміў маё пісьмо,</p>
<p>Растрыбушу страфу ушчэнт я,</p>
<p>Адкіну прэч памер-вязьмо,</p>
<p> </p>
<p>Такіх зігзагаў наскладаю,</p>
<p>Такі ўчыню над словам гвалт,</p>
<p>Так паэтычна наскандалю,</p>
<p>Каб густ здаровы - напавал!</p>
<p> </p>
<p>Каб ты, чытач, аж разжалобіў</p>
<p>Сябе ад крыўды і віны:</p>
<p>«Ані радка не расшалопаў:</p>
<p>Які ж я цёмны і дурны!..»</p>
<p> </p>
<p>Жартую гэта я, канешна,</p>
<p>Ты мне іронію прабач -</p>
<p>Тым больш што мне зусім не смешна,</p>
<p>Не да забавы мне, чытач.</p>
<p> </p>
<p>Хай буду збэшчаны і скляты,</p>
<p>А свой радок, якім не лгу,</p>
<p>На рагазлівы і дзяркаты</p>
<p>Не прамяняю: не магу!</p>
<p> </p>
<p>У нас дзяркатых больш чым досыць,</p>
<p>А мне не выпаў рэдкі дар:</p>
<p>Ні шапялявіць, ні гундосіць,</p>
<p>Ні заікацца - бог не даў.</p>
<p> </p>
<p>Ды і нашто ён гэткі ў вершы</p>
<p>І гукаў збег і сказаў стык,</p>
<p>Каб, потырч носам паляцеўшы,</p>
<p>Чытач зламаў сабе язык?</p>
<p> </p>
<p>І да спакуснага верлібра</p>
<p>Не дарасці ніколі мне,</p>
<p>Якога часам без паўлітра</p>
<p>І д'ябал сам не праглыне.</p>
<p> </p>
<p>Цяпер у модзе арытмія.</p>
<p>На тузаніне, на рыўках,</p>
<p>Яе сумбурная стыхія</p>
<p>Сям-там пануе і ў радках.</p>
<p> </p>
<p>Ну, што ж: вялікі свет парнаскі!</p>
<p>А мне й на гэты раз, браткі,</p>
<p>Слугуе ямб - тутэйшы, наскі,</p>
<p>Рухомы, гібкі, трапяткі.</p>
<p> </p>
<p>Яшчэ адной успышкай ямба -</p>
<p>Апошняй, можа - пасвячу,</p>
<p>Каб, нібы казачная лямпа,</p>
<p>Адкрыў мне скарб, які хачу:</p>
<p> </p>
<p>Дзівосны скарб - душу людскую,</p>
<p>Дзе выспявае праўда-боль</p>
<p>У праўду-радасць, - пра якую</p>
<p>Мы прагнем ведаць як найбольш.</p>
<p> </p>
<p> </p>
<h3><a id="chapter8"></a>Разлад</h3>
<p> </p>
<p>За ўсё жыццё падобнай ганьбы -</p>
<p>Перад самім сабой - не знаў</p>
<p>Сцяпан Вячорка. «Лепш няхай бы</p>
<p>Я ў гэны вечар там сканаў!..»</p>
<p> </p>
<p>Яго з агіды калаціла,</p>
<p>Што ў гэткі пляснуўся ён бруд.</p>
<p>Аднак жа духу не хапіла</p>
<p>Пачуць Альжбецін суд-прысуд.</p>
<p> </p>
<p>Яна спытала пры сустрэчы:</p>
<p>«Ці добра з'ездзіў? Раскажы!»</p>
<p>І ёй здалося, быццам нечым</p>
<p>Сцяпан прыгнечаны ў душы.</p>
<p> </p>
<p>Адкрыты, шчыры па натуры</p>
<p>Зрабіўся штось негаваркі,</p>
<p>Якісь разгублены, пануры,</p>
<p>Наогул - «нейкі не такі».</p>
<p> </p>
<p>Не без трывогі падступала</p>
<p>Яна да хлопца - раз і два:</p>
<p>- З табою, Сцёпа, нешта стала?</p>
<p>Маўчыш парою, як трава...</p>
<p> </p>
<p>- Не выдумляй! - ён буркаў ціха,</p>
<p>А сам - і ў сне трымцеў адным:</p>
<p>Ці пранясецца тое ліха,</p>
<p>Ці перуном праб'е над ім?</p>
<p> </p>
<p>Быў кожны дзень яму, як момант -</p>
<p>Як той замёрлы страшны міг</p>
<p>Між бліскавіцаю і громам,</p>
<p>Калі ты ўвесь - напяты слых.</p>
<p> </p>
<p>Але міналі дні і тыдні -</p>
<p>Яго ніхто не выклікаў,</p>
<p>Каб суд вяршыць над ім агідны,</p>
<p>Што ён дзяўчыну ашукаў.</p>
<p> </p>
<p>Сцяпан патроху стаў вяртацца</p>
<p>У свой ранейшы стан-настрой:</p>
<p>У педвучылішчы на танцах</p>
<p>Ізноў дзяўчат здзіўляць ігрой,</p>
<p> </p>
<p>Хадзіць з Альжбетай у любімы</p>
<p>Садок ля Свіслачы-ракі,</p>
<p>Дзе ў вечар шыза-галубіны</p>
<p>Рука не просіцца з рукі...</p>
<p> </p>
<p>Адно, што кепска: з той падзеі,</p>
<p>З тых дат, адносіны між ім</p>
<p>І Бэнсем рэзка ўхаладзелі -</p>
<p>Сцяпан адчуў яго чужым.</p>
<p> </p>
<p>Ён успрыняў тады як здраду</p>
<p>Яго параду «не ўцякаць».</p>
<p>А здраду.... здраду нават брату</p>
<p>Сцяпан не змог бы дараваць.</p>
<p> </p>
<p>І ён сказаў без далікацтва:</p>
<p>«Прадаў мяне ты з галавой -</p>
<p>І я прашу не заікацца,</p>
<p>Што мы сябры былі з табой...»</p>
<p> </p>
<p>А тут яшчэ, на зайздрасць Бэнсю,</p>
<p>Які чарнеў ад «творчых мук»,</p>
<p>Вячорка склаў такую песню,</p>
<p>Што нават выдрукаваў друк.</p>
<p> </p>
<p>Амбітны Юзік ад здзіўлення</p>
<p>Не мог ачомацца ніяк.</p>
<p>Яго душу пачаў з карэння</p>
<p>Тачыць суперніцтва чарвяк.</p>
<p> </p>
<p>Самаўлюбёнага без меры</p>
<p>Азлобіў сябраў поспех-плён.</p>
<p>Не, Бэнсь ніколі не паверыць,</p>
<p>Што нехта здольны больш, чым ён.</p>
<p> </p>
<p>* * *</p>
<p> </p>
<p>Альжбета ў ноч на схіле мая</p>
<p>Ад шчасця плакала ажно.</p>
<p>А ўранку з пошты атрымала</p>
<p>За смерць страшнейшае пісьмо.</p>
<p> </p>
<p>Якісьці аўтар ананімны</p>
<p>У трох радках паведамляў:</p>
<p>«Разіня! Сцёпа твой любімы</p>
<p>Гілене пуза нагуляў!</p>
<p> </p>
<p>Калі не верыш, то праедзься</p>
<p>У вёску Доўгія Брады,</p>
<p>Дзе выступаў ён у канцэрце</p>
<p>І волю даў сабе тады...»</p>
<p> </p>
<p>Як непрытомная чытала</p>
<p>Яна забойчыя радкі.</p>
<p>«Дык вось чаму ён, - прыгадала, -</p>
<p>Вярнуўся нейкі не такі!..»</p>
<p> </p>
<p>Пасля схапілася за сэрца</p>
<p>І, закрычаўшы нема «о-ой!»,</p>
<p>Нібы падсечанае дрэўца,</p>
<p>Упала ніц на ложак свой.</p>
<p> </p>
<p>І ні адной душы ў пакоі -</p>
<p>Ані адной з яе дзяўчат,</p>
<p>Каб хоць бы словам супакоіць</p>
<p>Ці хоць бы побач памаўчаць.</p>
<p> </p>
<p>Яна нямела, абмірала</p>
<p>І, як у трызненні, у сне,</p>
<p>Адно бясконца паўтарала:</p>
<p>«Забіў ты, Сцёпачка, мяне!..»</p>
<p> </p>
<p>Слоў не знаходзіла Альжбета.</p>
<p>Пераціналі спазмы дых.</p>
<p>«Як мог... як мог зрабіць ты гэта?</p>
<p>Ты - мой свяцейшы за святых?</p>
<p> </p>
<p>А тое ўсё, што мы... што потым</p>
<p>Павінна быць было між нас?..</p>
<p>Пра што так марыла я ўпотай -</p>
<p>Аж калацілася не раз?..</p>
<p> </p>
<p>Дык тое ўсё было няпраўдай?</p>
<p>Ты прытвараўся і хлусіў?..</p>
<p>У сэрцы, высцюдзеным здрадай,</p>
<p>Гадзюку чорную насіў?..»</p>
<p> </p>
<p>Зусім знясіленая горам,</p>
<p>Ад слёз знямогшыся, ад мук,</p>
<p>Яна ляжала дзіцем хворым</p>
<p>І - не азвалася на стук.</p>
<p> </p>
<p>Хаця на гэты стук заўсёды</p>
<p>Улёт ляцела да дзвярэй,</p>
<p>Каб родны твар, пагляд вясёлы</p>
<p>За імі ўбачыць найскарэй.</p>
<p> </p>
<p>Цяпер «не-не!» - шапталі губы.</p>
<p>«Не-не! - круціла галавой. -</p>
<p>Ён здраднік, здраднік, а не любы!</p>
<p>Хай прэч ідзе, а не ў пакой!..»</p>
<p> </p>
<p>А ён яшчэ пастукаў тройчы.</p>
<p>Счакаў. Паслухаў - цішыня.</p>
<p>На дзверыну націснуў трохі,</p>
<p>І - адчынілася яна.</p>
<p> </p>
<p>Спытаўся голасна: - Хто дома?</p>
<p>Маўчанне. Хмыкнуў: «Можа, спіць?»</p>
<p>Зайшоў і ўбачыў: нерухома</p>
<p>Альжбета страшная ляжыць.</p>
<p> </p>
<p>Сцяпан жахнуўся, крыкнуў: - Аля!</p>
<p>Падбег да ложка: - Што з табой?..</p>
<p>Не зварухнулася. Не ўстала.</p>
<p>Адно смыкнуўся ў вуснах боль.</p>
<p> </p>
<p>Глядзіць, не міргаючы нават.</p>
<p>А што ў вачах - не зразумець:</p>
<p>Пагарда? Крыўда? Ці нянавісць?</p>
<p>Ці зразу ўсё? Ці, можа, смерць?</p>
<p> </p>
<p>- Ты захварэла? Аля? Аля!</p>
<p>Ты што маўчыш? Кажы хутчэй!..</p>
<p>Адчуў: па целе ўсім, як хваля,</p>
<p>Трывога - жарам да вачэй.</p>
<p> </p>
<p>Яго здагадка паласнула -</p>
<p>Аж адступіў назад на крок.</p>
<p>Альжбета моўчкі працягнула</p>
<p>Яму скамечаны лісток.</p>
<p> </p>
<p>Ён прачытаў, і горкі посмех</p>
<p>Скрывіў яго прыгожы твар.</p>
<p>«Ну, вось і ў Бэнся творчы поспех!</p>
<p>Якраз у дыхавіцу ўдар!..»</p>
<p> </p>
<p>Шпурнуў на стол лісток паскудны,</p>
<p>Прысеў на ложак, у нагах.</p>
<p>- Глядзіш, як быццам я - падсудны...</p>
<p>Ну й гад жа - Юзік, ну і гад!</p>
<p> </p>
<p>Яго пісьмо - паклёп, не болей,</p>
<p>А ты паверыла яму...</p>
<p>Альжбета выдавіла з болем:</p>
<p>- Калі паклёп, тады чаму...</p>
<p> </p>
<p>Чаму ты быў... пасля паездкі...</p>
<p>Нібы апушчаны ў ваду?..</p>
<p>- Чаму? Настрой быў вельмі кепскі:</p>
<p>Я ледзь не трапіў у бяду...</p>
<p> </p>
<p>Яна глядзіць - жывая ледзьве:</p>
<p>«Ну, гавары ж ты, гавары!..»</p>
<p>- Там баба - хітрая, як ведзьма,</p>
<p>І ёй да пары - псюк стары.</p>
<p> </p>
<p>Ну, і дачка... такая ж выжла!</p>
<p>Хацелі з ёю... ажаніць.</p>
<p>Нічога з гэтага не выйшла -</p>
<p>Мяне ў пятлю не заманіць.</p>
<p> </p>
<p>Але ў душу наклалі бруду -</p>
<p>Такога бруду, што, відаць,</p>
<p>Усё жыццё выплёўваць буду.</p>
<p>І ўсё жыццё сябе караць.</p>
<p> </p>
<p>Яна глядзела і чакала:</p>
<p>«А што далей? А што далей?..»</p>
<p>- Мяне наіўнасць ашукала:</p>
<p>Я дрэнна ведаю людзей.</p>
<p> </p>
<p>У іх там, знаеш, самагонка -</p>
<p>Як звер: кладуць у брагу штось.</p>
<p>А я ў напітку гэтым тонка</p>
<p>Не разбіраюся... Ну й вось!</p>
<p> </p>
<p>Мяне ўпаілі там... Сумысля.</p>
<p>Так, што і памяць адняло...</p>
<p>Яна глядзіць - нібы завісла</p>
<p>Над прорвай: «Потым... што было?»</p>
<p> </p>
<p>- Прачнуўся ўранку, ну, а збоку -</p>
<p>Пачвара гэная... сапе...</p>
<p>Альжбета ўпрогалас глыбока</p>
<p>Паветра ўхліпнула ў сябе.</p>
<p> </p>
<p>І закрычала: - Значыць, праўда!</p>
<p>Дык праўда ўсё ж, а не паклёп!..</p>
<p>- Якая праўда? Ёй бы варта</p>
<p>Пусціць за гэта кулю ў лоб!</p>
<p> </p>
<p>Каб я - і з ёй?.. Ды ты вар'ятка,</p>
<p>Калі паверыла ў абман!..</p>
<p>- Ты з ёю спаў! Мне гадка, гадка!</p>
<p>Ты брыдкі мне! Ідзі, Сцяпан!</p>
<p> </p>
<p>Ты і пачаў, відаць, з памылкі,</p>
<p>Калі ўнушыў сабе, што я...</p>
<p>Не, кошка брудная з памыйкі -</p>
<p>Вось муза творчая твая!..</p>
<p> </p>
<p>Сцяпан, бы ўджалены, адразу</p>
<p>Падскочыў з ложка. Губы сцяў.</p>
<p>Такой зняважлівай абразы</p>
<p>Ён ад Альжбеты не чакаў.</p>
<p> </p>
<p>- Вось нават як? Тады - нічому</p>
<p>Не веру й я... Тады - бывай!..</p>
<p>Праз месяц, кінуўшы вучобу,</p>
<p>Вячорка з'ехаў на Алтай.</p>
<p> </p>
<p>Магчыма б, ён свой пыл і ўмерыў,</p>
<p>Калі б не ўбачыў неяк сам,</p>
<p>Як з Аляй вечарам па скверы</p>
<p>Хадзіў-гуляў якісь курсант.</p>
<p> </p>
<p>А да таго ж камсорг Асьмінка</p>
<p>Сказаў, па дружбе, пад сакрэт,</p>
<p>Што паступіла ананімка</p>
<p>У камсамольскі камітэт.</p>
<p> </p>
<p>Нібыта ён, Сцяпан Вячорка,</p>
<p>Дзяўчыну ў вёсцы збэсціў дзесь,</p>
<p>І будзе шумная «праборка» -</p>
<p>На калектыў студэнцкі ўвесь!</p>
<p> </p>
<p>Вось толькі вернецца аднекуль</p>
<p>З камандзіроўкі сакратар...</p>
<p>«Не, я цярпець не стану здзеку,</p>
<p>Памру - не дам пляваць у твар!</p>
<p> </p>
<p>Пачнём свой лёс каваць нанова.</p>
<p>Пасля - пабачым, паглядзім.</p>
<p>Урэшце, з гэткай установай</p>
<p>На свеце горад не адзін.</p>
<p> </p>
<p>Часова прыйдзецца расстацца</p>
<p>З гарачай мараю сваёй...»</p>
<p>А што рабіць? Куды падацца?</p>
<p>Жыццё паўсюдна б'е бруёй.</p>
<p> </p>
<p>Сама рэальнасць падказала:</p>
<p>Быў пяцьдзесят чацвёрты год -</p>
<p>І моладзь з мінскага вакзала</p>
<p>Штотыдзень брала шлях на ўсход,</p>
<p> </p>
<p>У край аблогаў нечапаных,</p>
<p>У Казахстан і на Алтай -</p>
<p>Каб небывалы, нечуваны</p>
<p>Спячы цалінны каравай.</p>
<p> </p>
<p>Туды, туды - увага, сіла,</p>
<p>І грошы-сродкі ўсе - туды,</p>
<p>Каб цаліна ускаласіла</p>
<p>На незлічоныя пуды.</p>
<p> </p>
<p>Уся, здавалася, краіна</p>
<p>Надзеяй новай зажыла, -</p>
<p>На ўсе лады загаманіла,</p>
<p>На ўсе акорды загула,</p>
<p> </p>
<p>Ад уяўлення, што за зерне</p>
<p>У свірны прыйдзе, хлеб які! -</p>
<p>Яшчэ глыбей Нечарназем'е</p>
<p>Туліла твар у хмызнякі.</p>
<p> </p>
<p> </p>
<h3><a id="chapter9"></a>На ўзвеях часу</h3>
<p> </p>
<p>Сцяпан удзень хадзіў цяслярыць -</p>
<p>Дамы цаліннікам стаўляць,</p>
<p>А вечарамі, каб памарыць,</p>
<p>Вымаў баян, садзіўся граць.</p>
<p> </p>
<p>І з першай нотай, як на крылах,</p>
<p>Ён пераносіўся туды,</p>
<p>Адкуль яго пагнала крыўда -</p>
<p>Як птушку ў вырай халады.</p>
<p> </p>
<p>Ад смутку-горычы, бывала,</p>
<p>Шаптаў: «Пашлю я ўсё ж пісьмо!..»</p>
<p>Ды крыўда мову адымала,</p>
<p>Сціскала дых, нібы ярмо.</p>
<p> </p>
<p>«Калі яна цяпер не можа</p>
<p>Мне веры даць, як чалавек, -</p>
<p>Куды ж пускацца ў падарожжа</p>
<p>На ўсё жыццё, на цэлы век?</p>
<p> </p>
<p>Ах, хай пакрые зелень бросні</p>
<p>Усё, што марна ўспамінаць!</p>
<p>Не першы я і не апошні,</p>
<p>Каму з такога пачынаць...»</p>
<p> </p>
<p>А йграў ён так, што досыць скора</p>
<p>Яго прызванню «далі ход»:</p>
<p>Ён маладым саўгасным хорам</p>
<p>Стаў кіраваць у той жа год.</p>
<p> </p>
<p>І хор аднойчы, каб паднесці</p>
<p>Тутэйшай публіцы сюрпрыз,</p>
<p>Пачаў канцэрт з «Цаліннай песні»</p>
<p>Кіраўніка. І спеў на «біс!».</p>
<p> </p>
<p>Такі быў поспех неспадзеўны,</p>
<p>Такі грымеў авацый шквал,</p>
<p>Што кампазітар самадзейны</p>
<p>Пачуўся п'яным без пітва.</p>
<p> </p>
<p>І ўпершыню падумаў: шчасця</p>
<p>На свеце большага няма,</p>
<p>Чым да людской душы дапасці,</p>
<p>Каб засвяцілася яна.</p>
<p> </p>
<p>Тым часам песня-навасёлка</p>
<p>Пайшла гуляць па цаліне.</p>
<p>І схамянуўся нейк Вячорка:</p>
<p>«А ўсё ж вучыцца трэба мне!..»</p>
<p> </p>
<p>Адпрацаваўшы год як цесля -</p>
<p>Сякеркай, гэблікам, пілой,</p>
<p>Сказаў: «Давай, таварыш песня,</p>
<p>Да справы вернемся былой:</p>
<p> </p>
<p>Ізноў засядзем за вучобу -</p>
<p>Каб не ўпусціць урочны час.</p>
<p>А дзе? Даверымся на спробу</p>
<p>Маскве: авось ды прыме нас!..»</p>
<p> </p>
<p>* * *</p>
<p>Праз шмат гадоў з Масквы-сталіцы</p>
<p>Сцяпан вярнуўся ў стольны Мінск.</p>
<p>Не сам сабой - а з маладзіцай:</p>
<p>Як паўнапраўны сем'янін.</p>
<p> </p>
<p>Музфонд кватэркай забяспечыў -</p>
<p>Жыві ды радуйся, маўляў!</p>
<p>На жаль, у шчасці чалавечым</p>
<p>Ён усё больш і больш губляў.</p>
<p> </p>
<p>Яго прыгожанькая Феня,</p>
<p>Якую ён лічыў, сляпак,</p>
<p>Сваёй чароўнай, добрай феяй, -</p>
<p>Да грошай выявіла смак.</p>
<p> </p>
<p>Пакуль не стала «палавінай»,</p>
<p>Не бачыў ён за дымкай чар,</p>
<p>Як прагна Фенечка лавіла</p>
<p>Усякі сказ пра ганарар.</p>
<p> </p>
<p>Датуль - зусім другое пела,</p>
<p>Пад ручку ходзячы ў кіно:</p>
<p>Усё пра Баха ды Шапэна,</p>
<p>Усё пра Грыга ды Гуно.</p>
<p> </p>
<p>Цяпер адкрылася: ад Фені</p>
<p>Нямнога можа ён чакаць.</p>
<p>Ва ўсякім разе - аб натхненні</p>
<p>Забыцца трэба і маўчаць.</p>
<p> </p>
<p>Яго турбот, пакут і болю,</p>
<p>Яго трывог, надзей і мар</p>
<p>Ёй не прыняць душой</p>
<p>Ніколі: Не дадзен гэтакі ёй дар.</p>
<p> </p>
<p>А больш за ўсё ёй грызла сэрца -</p>
<p>Ніяк уцяміць не магла:</p>
<p>Чаго ён так у Мінск ірвецца</p>
<p>З яе сталічнага жытла?</p>
<p> </p>
<p>Ніякі довад, што для творцы</p>
<p>Навек пакінуць родны край -</p>
<p>Усё адно што і памёрці, -</p>
<p>Не пераконваў - хоць канай!</p>
<p> </p>
<p>З вялікім лямантам-скандалам</p>
<p>Усё ж паехала за ім -</p>
<p>І яшчэ больш увішна стала</p>
<p>Яго жыццё драбніць сваім.</p>
<p> </p>
<p>І пацягнуўся быт бясконцы!</p>
<p>Сцяпан мірыўся, колькі мог,</p>
<p>Што аднадумца-друга ў жонцы</p>
<p>Яму не даў скупеча-бог.</p>
<p> </p>
<p>Цяжэй было змірыцца з іншым:</p>
<p>Ён учарнеў ад адкрыцця,</p>
<p>Што Феня нават з усявышнім</p>
<p>Прыдбаць не здолее дзіця.</p>
<p> </p>
<p>Прысуд быў болей чым жахлівы:</p>
<p>«Ну вось і ўсё! Да скону дзён -</p>
<p>І ў шчасці будзеш нешчаслівы,</p>
<p>І ў славе будзеш не славён...»</p>
<p> </p>
<p>Тым часам шмат і ўчэпна вельмі</p>
<p>Пачаў ён думаць тут аб тым,</p>
<p>Як трэба мужна і сумленна</p>
<p>Шукаць свой голас, свой матыў.</p>
<p> </p>
<p>Папраўдзе, гэтаму спрыяла</p>
<p>Сяброўства з дзедам Гарбылём,</p>
<p>Што ў ціхай хатцы бліз вакзала</p>
<p>Век дажываў свой бабылём.</p>
<p> </p>
<p>Стары скрыпач і кампазітар</p>
<p>Быў не пусты - ідэйны дзед,</p>
<p>І праз ідэйнасць, як праз сіта,</p>
<p>Перасяваў мастацкі свет.</p>
<p> </p>
<p>Людзей ён ведаў адмыслова,</p>
<p>І бачыў кожнага наскрозь,</p>
<p>І вызначаў беспамылкова,</p>
<p>Чаго ты варт і што ты ёсць.</p>
<p> </p>
<p>Ці ты музыка з ласкі божай</p>
<p>І для цябе твой дар - твой крыж,</p>
<p>Ці - дзеля сытасці і грошай</p>
<p>Людзей забаўкамі чмурыш?</p>
<p> </p>
<p>Ці ты турбуешся, каб песня</p>
<p>Ішла з глыбокай глыбіні,</p>
<p>Ці як мага падрэзаць пнешся</p>
<p>Яе жывыя карані?</p>
<p> </p>
<p>На гэты конт было карысна</p>
<p>Сцяпану браць у дзеда ўрок.</p>
<p>«Або - або!» - катэгарычна</p>
<p>Сціскаў ён востры кулачок.</p>
<p> </p>
<p>«Каб песню, вартую народа,</p>
<p>На поўны голас шчыра спець -</p>
<p>Што трэба творцу? Вельмі многа!</p>
<p>Радзіму ў сэрцы трэба мець!</p>
<p> </p>
<p>Каб кожны дзень твой быў узлётам</p>
<p>Увысь, за звыклы небакрай -</p>
<p>З яе высокім ладам-лёсам</p>
<p>Ты ўласнай песні лад звярай!</p>
<p> </p>
<p>Памры - не дай сабе пад крылы</p>
<p>Падвесіць фальшу страшны груз,</p>
<p>Што з-пад нябёс на дол абрыне</p>
<p>Тваю душу - у гразь і бруд!..»</p>
<p> </p>
<p>Так гаварыў стары музыка,</p>
<p>Яго з увагай слухаў госць,</p>
<p>І пакрысе між імі ўзнікла</p>
<p>Накшталт ідэйнай змычкі штось.</p>
<p> </p>
<p>Сцяпан любіў бываць у дзеда.</p>
<p>Гарбыль звычайна даставаў</p>
<p>Набор фарфоравы з буфета</p>
<p>І госця кавай частаваў.</p>
<p> </p>
<p>У знак павагі, для вітання.</p>
<p>Перад гаворкай - на зачын.</p>
<p>Аднойчы дзед неспадзявана</p>
<p>Ушчаў размову пра жанчын.</p>
<p> </p>
<p>Вячорка здзіўлены быў трохі,</p>
<p>Што жонак шмат каго з калег</p>
<p>Гарбыль пад суд падводзіў строгі</p>
<p>За іх адзін вялікі грэх.</p>
<p> </p>
<p>«Да грошай прагныя страшэнна.</p>
<p>Штодзень тармосяць мужыкоў:</p>
<p>Давай! Давай! - і з іх кішэняў</p>
<p>Грабуць усё - да медзякоў.</p>
<p> </p>
<p>Паўвека ўжо я назіраю</p>
<p>(Пра гэта зло не піша друк!),</p>
<p>Як лепшых хлопцаў прыбірае</p>
<p>Мяшчанства хцівае да рук!</p>
<p> </p>
<p>Абы хто з іх успыхнуў ярка</p>
<p>Свячэннем ноты ці радка -</p>
<p>Ураз падлезе хітраванка</p>
<p>І забрытае прастака!</p>
<p> </p>
<p>Ён ні спагады, ні падмогі</p>
<p>Не будзе мець да скону дзён.</p>
<p>Каму кладзе свой дар пад ногі -</p>
<p>Не разумее, ахламон!..</p>
<p> </p>
<p>І не заўважыць, не адчуе,</p>
<p>Як з небам повязь абарве -</p>
<p>Пад дудку злыдня затанцуе,</p>
<p>У дружбе з д'яблам зажыве...»</p>
<p> </p>
<p>Сцяпан тым разам ад старога</p>
<p>Пайшоў з цяжарам у грудзях.</p>
<p>«Ну, а які мяне самога</p>
<p>Чакае ў будучыні шлях?</p>
<p> </p>
<p>І чым закончу я нарэшце?</p>
<p>Няўжо вось гэта мой і лёс -</p>
<p>Да скону з Фенечкай ва ўпрэжцы</p>
<p>Цягнуць паныла грузны воз?</p>
<p> </p>
<p>І дзесь на рытвінах-калдобах,</p>
<p>Як той знямоглы конь стары,</p>
<p>Аднойчы рухнуць у аглоблях -</p>
<p>Задраць капыцце без пары?..»</p>
<p> </p>
<p>Тым часам цешча, мама Фені,</p>
<p>Раптоўна сталася ўдавой,</p>
<p>І Феня ў моцным задуменні</p>
<p>Ізноў затрызніла Масквой.</p>
<p> </p>
<p>Трохпакаёвая кватэра</p>
<p>Каля Садовага кальца -</p>
<p>Жыла ў яе душы, як вера,</p>
<p>Якой не здрадзіць да канца.</p>
<p> </p>
<p>«Паеду, - Феня заявіла, -</p>
<p>Пабуду ў мамы нейкі час...»</p>
<p>Праз дзень, аднак жа, прыкаціла</p>
<p>З рашэннем цвёрдым, як указ.</p>
<p> </p>
<p>«Дык вось табе, Сцяпан, умова:</p>
<p>Або - пярэбары ў Маскву,</p>
<p>Або - развод. І тэрмінова.</p>
<p>Бо ўсё вісіць на валаску...»</p>
<p> </p>
<p>Ён зразумеў без тлумачэння</p>
<p>Яе жаданых думак ход.</p>
<p>Сабе сказаў: «Канец мучэння!»</p>
<p>А ёй: «Развод, - сказаў, - развод!»</p>
<p> </p>
<p> </p>
<h3><a id="chapter10"></a>Адступленне трэцяе - гістарычнае</h3>
<p> </p>
<p>Мой край, мой рай бульбяна-жытны!</p>
<p>Зеленадолы, залаты!</p>
<p>Як спеў матулі - старажытны,</p>
<p>Як песня любай - малады!</p>
<p> </p>
<p>Акіну шлях твой думкай-вокам</p>
<p>З вяршыні сённяшняга дня:</p>
<p>Якая далеч да вытокаў!</p>
<p>Які прасцяг і глыбіня!</p>
<p> </p>
<p>Мы шмат і ведаем і помнім</p>
<p>Падзей, раскрытых да драбніц.</p>
<p>Але твой лёс і сёння повен</p>
<p>Неразгаданых таямніц.</p>
<p> </p>
<p>Як падлічыў адзін статыстык,</p>
<p>Дык на прасторах на тваіх</p>
<p>Калісь было не менш ста тысяч</p>
<p>Магільных насыпаў старых.</p>
<p> </p>
<p>Хоць часу плынь і размывала</p>
<p>Гарбы крутыя тых капцоў, -</p>
<p>Яшчэ іх высіцца нямала,</p>
<p>Прыбраных зеленню кустоў.</p>
<p> </p>
<p>А што яны хаваюць-тояць -</p>
<p>Твае магілы-курганы?</p>
<p>І як пачуць нам продкаў споведзь?</p>
<p>І як у іх заглянуць сны?</p>
<p> </p>
<p>Даваць парады не бяруся,</p>
<p>А толькі ведаю адно:</p>
<p>Калі ў мінуласць Беларусі</p>
<p>Прасекчы добрае акно.</p>
<p> </p>
<p>І паглядзець на ўсё вачыма,</p>
<p>Не замутнёнымі яшчэ -</p>
<p>Не раз і гордасць дойме шчыра,</p>
<p>Не раз і болем апячэ.</p>
<p> </p>
<p>І будзе думацца: які ты -</p>
<p>Яшчэ ў прадаўнія часы -</p>
<p>Быў, любы краю, знакаміты</p>
<p>Майстрамі-творцамі красы!</p>
<p> </p>
<p>Якіх ты меў на зайздрасць свету</p>
<p>І цесляроў, і маляроў,</p>
<p>І летапісцаў, і паэтаў,</p>
<p>І музыкантаў-дудароў!</p>
<p> </p>
<p>Якой асветай і культурай</p>
<p>Твае здзіўлялі гарады -</p>
<p>Не толькі Полацак ці Тураў,</p>
<p>А й Друцак, зніклы назаўжды!</p>
<p> </p>
<p>І будзе думацца: чаму ж ты</p>
<p>Не змог далей свой весці лад?</p>
<p>Калі - пад цяжкім гнётам змусты -</p>
<p>Пайшоў твой лёс на заняпад?</p>
<p> </p>
<p>Калі Ўладзімір завалодаў</p>
<p>Сталіцай племя крывічоў</p>
<p>І ўсмерціў князя Рагвалода</p>
<p>Пад скрыжавальны звон мячоў?</p>
<p> </p>
<p>Ці пачалася крыўда-ганьба</p>
<p>І над душою здзек-прыгон,</p>
<p>Калі нямудры князь Ягайла</p>
<p>Паквапна сеў на польскі трон?</p>
<p> </p>
<p>І будзе думацца: адкуль жа</p>
<p>Набраў ты моцы, сіл жыцця,</p>
<p>Каб уваскрэснуць зноў і мужна</p>
<p>Паўстаць амаль што з небыцця?</p>
<p> </p>
<p>Каб, як дзівосная праява</p>
<p>Народнай волі векавой,</p>
<p>І Беларуская дзяржава</p>
<p>На сонца сцяг раўняла свой.</p>
<p> </p>
<p>Адкуль? Мы бога не прасілі</p>
<p>Узяць спагадна пад крыло.</p>
<p>Адзінства з доляю Расіі</p>
<p>Зарукай росквіту было.</p>
<p> </p>
<p>Сама гісторыя вучыла:</p>
<p>Шануй, народзе, і цані -</p>
<p>Усё, што поіць-жывіць шчыра</p>
<p>Тваёй свабоды карані!</p>
<p> </p>
<p>Шануй душу сваю, народзе,</p>
<p>І ўласнай тшмяці не траць,</p>
<p>Каб у нязведанай дарозе</p>
<p>Ахвярай хуткасці не стаць!</p>
<p> </p>
<p>Вучы дзяцей яшчэ з пялёнак:</p>
<p>Каб не скаціцца пад адхон -</p>
<p>Хай з курганоў тваіх зялёных</p>
<p>Бяруць у заўтрае разгон.</p>
<p> </p>
<p>Хай пачынаюць думкай-марай</p>
<p>Ад тога болю, што прарос</p>
<p>Пад сінявой тваёй бясхмарнай</p>
<p>Напевам сосен і бяроз,</p>
<p> </p>
<p>Ад гэных зорак прамяністых,</p>
<p>Што й позна ўноч і рана ўрань -</p>
<p>Гараць, гараць на абелісках -</p>
<p>Куды ні глянь, куды ні глянь!..</p>
<p> </p>
<p> </p>
<h3><a id="chapter11"></a>Бацькоўскі кут</h3>
<p> </p>
<p>У край бацькоў, у кут свой родны</p>
<p>Сцяпан прыехаў раніцой,</p>
<p>Калі сады і агароды</p>
<p>Яшчэ свяціліся расой.</p>
<p> </p>
<p>Напэўна, згледзеў хтось увішны</p>
<p>І абвясціў, што едзе госць,</p>
<p>Бо сустракаць да весніц выйшлі</p>
<p>І Лёдзя з Вінькам, і Антось,</p>
<p> </p>
<p>І Анця з гуртам белабрысых</p>
<p>Малых сваіх «тамашанят»</p>
<p>(Як па ўнаследаваных рысах назваў іх</p>
<p>Лёкса, бабін брат).</p>
<p> </p>
<p>А ўсіх паперадзе - матуля,</p>
<p>З хусцінкай - слёзы выціраць.</p>
<p>- А мой сыночак! Сэрцам чула,</p>
<p>Што ты прыедзеш гэты раз!..</p>
<p> </p>
<p>Расцалаваўшыся з усімі,</p>
<p>Госць зноў да маці падышоў,</p>
<p>У вочы глянуў, што расілі</p>
<p>І вымаўлялі ўсё без слоў.</p>
<p> </p>
<p>І сам заморгаў неспадзеўкі,</p>
<p>І пад руку пяшчотна ўзяў.</p>
<p>- Вядзіце ў хату, хлопцы-дзеўкі! -</p>
<p>Малечы весела сказаў.</p>
<p> </p>
<p>У хаце ўбачыў і Мікіту -</p>
<p>Сядзеў пры пляшцы за сталом</p>
<p>І Тамашову «акавіту»</p>
<p>Пускаў па поўнай - сакалом.</p>
<p> </p>
<p>Крыху сумеўся пры Сцяпане:</p>
<p>- Я тут... авансам, напярод! -</p>
<p>Прагуў, нібыта ў апраўданне,</p>
<p>І пульхным блінам выцер рот.</p>
<p> </p>
<p>Пагаварыўшы цёпла з маці,</p>
<p>З братамі, з Лёдзяй і раднёй,</p>
<p>Сцяпан не стаў тырчэць у хаце,</p>
<p>Таміцца тлумнай мітуснёй.</p>
<p> </p>
<p>Каб не ўшчуваць сябе дакорам,</p>
<p>Рашыў на могілкі схадзіць -</p>
<p>У той сасняк, на той пагорак,</p>
<p>Дзе многа ўжо з іх роду спіць.</p>
<p> </p>
<p>Яшчэ прапрадзедаў вадзіла</p>
<p>Дарожка бітая туды,</p>
<p>Каб разумелі, што радзіма -</p>
<p>Не толькі дом, а і клады.</p>
<p> </p>
<p>Па просьбе брата, Лёдзя спрытна</p>
<p>Зайшла ў гародчык пад акном -</p>
<p>Букет вяргінь яму настрыгла,</p>
<p>Што палымнеліся агнём.</p>
<p> </p>
<p>І ён падаўся загуменнем,</p>
<p>Цераз аселіцу, кусты, -</p>
<p>Туды, дзе ў сонечных праменнях</p>
<p>Сасняк кудлаціўся густы.</p>
<p> </p>
<p>Сцяпан ішоў няспешным крокам</p>
<p>Ускрай высокай збажыны.</p>
<p>Наўкол стаяў вясёлы строкат -</p>
<p>Купалле гралі цвыркуны.</p>
<p> </p>
<p>А што ж замоўклі ўраз? Над полем</p>
<p>Нястрымны вецер шугануў.</p>
<p>Сцяпан спыніўся: неспакоем</p>
<p>Віхурна-рэзкі шквал дыхнуў.</p>
<p> </p>
<p>Раптоўна моцна пацямнела,</p>
<p>Патухла далеч перад ім.</p>
<p>Як азірнуўся - на паўнеба</p>
<p>Сцяной нясецца буры дым.</p>
<p> </p>
<p>«Пажар! - кальнула зразу ў сэрца. -</p>
<p>Лясы? Ці хаты? Штось гарыць!..»</p>
<p>І - зразумеў: не дым нясецца -</p>
<p>Тарфяны пыл сцяной ляціць!</p>
<p> </p>
<p>Ў твар ударыла, як прыскам,</p>
<p>І вочы засціла імглой.</p>
<p>Да неба сёмага вятрыска</p>
<p>Зямлю уздыбіў над зямлёй.</p>
<p> </p>
<p>Сцяпан стаяў, працяты болем,</p>
<p>Глядзеў, бяссільны, хоць заплач,</p>
<p>Як грозны дух нясе над полем</p>
<p>Сарваны з долаў плодны пласт.</p>
<p> </p>
<p>Зямля ляціць у небе пылам,</p>
<p>Ляціць, імчыцца ўдалячынь,</p>
<p>Дзесь ападзе за небасхілам -</p>
<p>І не вярнуць яе нічым!</p>
<p> </p>
<p>За сотні год на гэтым месцы</p>
<p>Не нарасце яна цяпер,</p>
<p>І ўжо ніхто тут не наесца -</p>
<p>Ні чалавек, ні птах, ні звер!</p>
<p> </p>
<p>Пясок аголіцца ды камень -</p>
<p>Бясплодны, мёртвы мінерал.</p>
<p>«Зямля! Твой люд цябе вякамі</p>
<p>Бярог, любіў - не памірай!</p>
<p> </p>
<p>Жыві, карміцелька-зямліца!</p>
<p>Радзі! Пладзі! Святкуй жніво!</p>
<p>І дзень і ноч гатоў маліцца</p>
<p>Я за здароўе за тваё.</p>
<p> </p>
<p>Ды што малітва! Тут патрэбен</p>
<p>Разумны, рупны гаспадар,</p>
<p>Каб не ляцеў, не слаўся небам,</p>
<p>Як дым, жыцця прыродны дар.</p>
<p> </p>
<p>Калі так весці асушэнне -</p>
<p>Пустыняй зробіцца разлог!..»</p>
<p>Сцяпан ішоў - і суцяшэння</p>
<p>Для горкіх дум знайсці не мог.</p>
<p> </p>
<p>Успомніў гутаркі і спрэчкі</p>
<p>З меліяратарам адным -</p>
<p>Не з тым, што сам раўняе рэчкі,</p>
<p>А - што загад дае другім.</p>
<p> </p>
<p>«Таму ты працу нашу хаіш, -</p>
<p>Кіпеў вучоны-інжынер, -</p>
<p>Што па натуры сам архаік</p>
<p>І непапраўны старавер!</p>
<p> </p>
<p>Твая бяда, што ты не здольны</p>
<p>Пераступіць якісь парог,</p>
<p>Каб навізну прыняць бязбольна,</p>
<p>І мне шкада цябе, дальбог!..»</p>
<p> </p>
<p>Сцяпан на момант прыпыніўся,</p>
<p>Абвёў паглядам шыр-прастор.</p>
<p>«Эгэй, мой кут, як ты змяніўся!</p>
<p>Стаў роўны й гладкі - нібы стол.</p>
<p> </p>
<p>Дзе хмыз кусціўся нізкарослы,</p>
<p>Ляжаў-гібеў гадзючы рай, -</p>
<p>Там бульбы цягнуцца барозны</p>
<p>Амаль па самы небакрай.</p>
<p> </p>
<p>Дзе буй гарбеў, капыццем збіты,</p>
<p>Як бубен, голы, - там наўсцяж,</p>
<p>Бы хвалі мора, ходзіць жыта</p>
<p>Напорнай сілаю жыцця.</p>
<p> </p>
<p>Архаік? Я? Ды не, шаноўны!</p>
<p>І ты не вер яму, зямля!</p>
<p>Мне проста вельмі не ўсё роўна,</p>
<p>Што потым будзе тут - пасля!</p>
<p> </p>
<p>Пасля мяне - праз трыццаць - сорак,</p>
<p>Праз сто і тысячу гадоў:</p>
<p>Ці не дагоніць ганьба-сорам</p>
<p>І там - пакладзенага ў дол?</p>
<p> </p>
<p>Не вер, што марна ў спрэчку лезу,</p>
<p>І не спяшайся асудзіць:</p>
<p>Маўляў, таварыш ад прагрэсу</p>
<p>Рашыў цябе адгарадзіць.</p>
<p> </p>
<p>Ты рвешся ў сонечнае заўтра,</p>
<p>Каб больш дрыгвою не драмаць,</p>
<p>А нейкі скептык-кансерватар</p>
<p>Разгон твой сіліцца стрымаць.</p>
<p> </p>
<p>Ну, што ты, родная! Не рушу</p>
<p>Павек з жыццём наперакос.</p>
<p>Але каб жыць - я ведаць мушу:</p>
<p>Які далей твой будзе лёс?</p>
<p> </p>
<p>Ніхто так, можа, не жадае,</p>
<p>Як я - каб гожай ты была,</p>
<p>Каб, як нявеста маладая,</p>
<p>Вясновай квеценню цвіла.</p>
<p> </p>
<p>Таму й гляджу, амаль са страхам,</p>
<p>Тваіх улонняў кроўны сын,</p>
<p>Як ты нясешся пылам-прахам,</p>
<p>Да неба ўзнятая з нізін.</p>
<p> </p>
<p>Яшчэ ж я думаю з трывогай:</p>
<p>А ці не выветрыцца так</p>
<p>З тваёй душы, як торф з аблогаў,</p>
<p>Уласнай долі вечны знак?</p>
<p> </p>
<p>Няўжо! Няўжо, змяніўшы воблік,</p>
<p>Ты гэтак зменішся душой,</p>
<p>Што гэтых самых змен паводле</p>
<p>Мне станеш цёткаю чужой?</p>
<p> </p>
<p>Не! Я ў тваёй шчаслівай долі</p>
<p>Знайшоў свой лёс - і для мяне</p>
<p>Чужой не будзеш ты ніколі:</p>
<p>І ў самай новай навізне!</p>
<p> </p>
<p>Усё, за што табе пашану</p>
<p>Складаюць людзі пакрысе, -</p>
<p>Яшчэ мацней цаніць я стану,</p>
<p>На службе праўдзе і красе!..»</p>
<p> </p>
<p>У гэткіх думках, непаспешна,</p>
<p>Ён узышоў на верх гары,</p>
<p>Дзе колісь леглі ўпобач, цесна,</p>
<p>Магілы брата і сястры.</p>
<p> </p>
<p>Дух перавёўшы, парасторкаў</p>
<p>Вяргіні ў слоікі з вадой</p>
<p>І, нібы сцень, замёр Вячорка -</p>
<p>Сам-насам з горкаю журбой.</p>
<p> </p>
<p>Глядзеў на ўпраўленыя ў мармур</p>
<p>Авалы з воблікамі тых,</p>
<p>З кім столькі год - з калыскі, змалу -</p>
<p>Хадзіў па сцежачках адных.</p>
<p> </p>
<p>З кім разам рос і гадаваўся,</p>
<p>З адной агульнай міскі еў,</p>
<p>Адною коўдрай накрываўся,</p>
<p>Адны і тыя ж песні пеў.</p>
<p> </p>
<p>Сястра Крыстына, Крыся, Крысця,</p>
<p>Была пяршаначка ў сям'і.</p>
<p>І ў горад першая калісьці</p>
<p>Пайшла - на хлеб не ад зямлі.</p>
<p> </p>
<p>Пайшла - каб дома гурт паменшаў</p>
<p>Хоць на адзін галодны рот.</p>
<p>Быў недаяду час. Быў першы</p>
<p>Пасляваенны, мірны год.</p>
<p> </p>
<p>Яшчэ ў дварэ іх - пуста й гола.</p>
<p>Зямлянка ў плеснях. Рызманы.</p>
<p>І - голад, голад, люты голад -</p>
<p>Як самы страшны след вайны.</p>
<p> </p>
<p>Той год ва ўдовае Анэлі,</p>
<p>Суседкі іхняй, дзве дачкі -</p>
<p>Блізняткі - спухлі, пасінелі</p>
<p>І згаслі ўраз, як светлячкі.</p>
<p> </p>
<p>Вячорка помніў тое ранне,</p>
<p>Як маці з ім за край сяла,</p>
<p>Аж за крыжацкае курганне</p>
<p>Крыстыну з дому правяла.</p>
<p> </p>
<p>Цвірчэлі жаўраначкі ў высі,</p>
<p>Адталым дыхала зямля.</p>
<p>А маці ўсё ўнушала Крысі:</p>
<p>- Цярпі - і звыкнешся пасля.</p>
<p> </p>
<p>Старайся быць у дружбе з цёткай.</p>
<p>І не пярэч ні ў чым, глядзі.</p>
<p>Ну, мы ўжо вернемся са Сцёпкам,</p>
<p>А ты, дачушачка, ідзі!..</p>
<p> </p>
<p>Крыстыну к сэрцу прыгарнула,</p>
<p>Абцалавала шчокі, лоб,</p>
<p>На добры час - перажагнула,</p>
<p>А слёзы - сыпяцца, як боб...</p>
<p> </p>
<p>І горад бедна жыў, а ўсё-ткі</p>
<p>Меў хлеба кус на едака.</p>
<p>Спярша з паўгода Крыся ў цёткі</p>
<p>За харч глядзела хлапчука.</p>
<p> </p>
<p>Пасля, прыблізна год з паловай,</p>
<p>Пакуль наелася ў адвал,</p>
<p>Яна ў бальніцы, у сталовай,</p>
<p>Цягала з кашай «катафалк».</p>
<p> </p>
<p>Паднос цягала на калёсцах,</p>
<p>А «катафалкам» абазваў</p>
<p>Прыдумшчык смеху дзядзька Лёкса,</p>
<p>Калі ў бальніцы пабываў.</p>
<p> </p>
<p>За дабрыню, што ў вочы біла,</p>
<p>За спрыт-старанне памагчы -</p>
<p>Бальніца Крысцю палюбіла:</p>
<p>І ўся абслуга, і ўрачы.</p>
<p> </p>
<p>Тады ж якаясьці дакторка,</p>
<p>Спагаду ўмеючы цаніць,</p>
<p>Рашыла з Крысцяю Вячоркай</p>
<p>Свайго пляменніка жаніць.</p>
<p> </p>
<p>Пляменнік гэны, Зэлік Лазнер,</p>
<p>Ужо не надта малады,</p>
<p>Рабіў цырульнікам пры лазні</p>
<p>У тыя бедныя гады.</p>
<p> </p>
<p>Быў вельмі сціплым чалавекам,</p>
<p>Нячысты грош не ліп к яму,</p>
<p>І цётка Роха недарэкам</p>
<p>Лічыла Зэліка таму.</p>
<p> </p>
<p>Ён жыў з пакутна хворай маці</p>
<p>Ва ўласным доміку старым.</p>
<p>Ці шмат памог там цётчын націск -</p>
<p>Але сышлася Крысця з ім.</p>
<p> </p>
<p>І дваццаць год жылі бязбедна,</p>
<p>З дзіцячай верай у дабро,</p>
<p>Пакуль хвароба непрыкметна</p>
<p>Не падтачыла ёй нутро.</p>
<p> </p>
<p>Сцяпан успомніў, як ён крочыў</p>
<p>У дзень расстання за труной,</p>
<p>Як засцілала з жалю вочы</p>
<p>Гарачай ліпкаю імглой.</p>
<p> </p>
<p>Мароз быў - вейкі ледзянелі.</p>
<p>Дзень стыў у срэбраным сяйве.</p>
<p>Адно лісточкі зелянелі</p>
<p>На плацці крэпавым яе.</p>
<p> </p>
<p>Грузавічок на сцёртых колах</p>
<p>Пад горку браўся ледзьве-ледзь.</p>
<p>Хоць ёй не страшны ўжо быў холад -</p>
<p>Без слёз няўсцерп было глядзець.</p>
<p> </p>
<p>Пасля Сцяпану тройчы запар</p>
<p>Адзін і той жа сніўся сон:</p>
<p>Пад гэтай вось сасной разгатай</p>
<p>Наўзрыд галосіць-плача ён.</p>
<p> </p>
<p>Галосіць ён, а голас нейкі -</p>
<p>Як незнаёмы, як не свой:</p>
<p>- А мой лісточак ты драбненькі,</p>
<p>А зелянюсенькі ты мой!..</p>
<p> </p>
<p>На гэтым голас абрываўся -</p>
<p>Як бы стрыманы пры людзях,</p>
<p>І ўсякі раз ён прачынаўся</p>
<p>З цяжарам страшным у грудзях.</p>
<p> </p>
<p>Садзіўся ў ложку ці на лаве</p>
<p>І, як малы ў былыя дні,</p>
<p>Ужо не ў сне, а ў шчырай яве</p>
<p>Ад плачу тросся ў цішыні...</p>
<p> </p>
<p>А цераз год не стала й брата -</p>
<p>Яго найлюбага з братоў.</p>
<p>Была такой жахлівай страта -</p>
<p>Што злёг, вярнуўшыся з кладоў.</p>
<p> </p>
<p>І зноўку сон... І зноў - пакутны.</p>
<p>І зноў - не раз сасніў, не два...</p>
<p>Ставок за вёскай цёплы, мутны,</p>
<p>І ў ім - шчаслівая дзятва.</p>
<p> </p>
<p>І Лёнік, брат, крыху старэйшы,</p>
<p>З усімі цешыцца ў вадзе.</p>
<p>А ён - каменьчыкамі, жэўжык,</p>
<p>Абстрэл іх з берага вядзе.</p>
<p> </p>
<p>Вядома - толькі каб спалохаць.</p>
<p>Ды, на бяду, зрабіў пралік:</p>
<p>Каменьчык трапіў брату ў локаць,</p>
<p>І ён пачуў нямоцны ўскрык.</p>
<p> </p>
<p>Магла б услед настаць адплата,</p>
<p>А брат не выйшаў і з вады,</p>
<p>Стаіць на водмелі і плача -</p>
<p>Як храпак, белы і худы.</p>
<p> </p>
<p>Дагэтуль плача несціхана</p>
<p>У снах ягоных па начах -</p>
<p>І гэта мучае Сцяпана,</p>
<p>І на душу наводзіць страх.</p>
<p> </p>
<p>«Няўжо я мог так правініцца,</p>
<p>Так нечым скрыўдзіць у бядзе,</p>
<p>Што іншы мне ён не прысніцца,</p>
<p>А толькі - плачучы ў вадзе?</p>
<p> </p>
<p>Няхай бы ён тады пагнаўся,</p>
<p>Злавіў і добра мне натоўк!</p>
<p>Чаму, чаму навек застаўся</p>
<p>Неадквітаным гэны доўг?..»</p>
<p> </p>
<p>Стаяў Вячорка пад сасною</p>
<p>І скрушна-горка шкадаваў,</p>
<p>Што рэдка бачыўся з сястрою,</p>
<p>Гадамі ў брата не бываў.</p>
<p> </p>
<p>Не з роднай хаты адляцелі</p>
<p>Іх душы - з клетак гарадскіх,</p>
<p>Яны ж абое захацелі,</p>
<p>Каб тут у дол паклалі іх.</p>
<p> </p>
<p>Сцяпан акінуў вокам далі -</p>
<p>Бары, палі, лугі, сады...</p>
<p>«А мелі розум, што абралі</p>
<p>На супачын свае клады!</p>
<p> </p>
<p>Мясціна - слаўная на зайздрасць.</p>
<p>Сюды - не сорам з «кірмашу»...</p>
<p>Ну, што ж, вярнуся ў хату зараз -</p>
<p>Скажу таксама Тамашу:</p>
<p> </p>
<p>Калі памру - абавязкова</p>
<p>Вязі мяне ў бацькоўскі край</p>
<p>І тут, на могілках вясковых,</p>
<p>У родным доле пахавай.</p>
<p> </p>
<p>Скажу: уваж і не пакрыўдзі -</p>
<p>Не пахавай, браточак, там,</p>
<p>Куды на свежы насып прыйдзе</p>
<p>Украсці кветкі п'яны хам.</p>
<p> </p>
<p>Тут не рабуюць марадзёры</p>
<p>Слязамі зрошаных магіл.</p>
<p>Паклон прынёсшы ў смутку-горы,</p>
<p>Тут не надломваюць вяргінь...»</p>
<p> </p>
<p>- Ці не Стафан, каб не змыліцца,</p>
<p>Прыйшоў з памінкам на пагост?..</p>
<p>Вячорка ўздрыгнуў: на сцяжынцы -</p>
<p>Стары з кійком. Валента Дрозд!</p>
<p> </p>
<p>Ну, так, той самы Дрозд Валента -</p>
<p>Сухенькі, згорблены дзядок,</p>
<p>Што кожны год, як прыйдзе лета,</p>
<p>Малечу кліча ў свой садок.</p>
<p> </p>
<p>І надзяляе ўсіх удоваль</p>
<p>Духмяна-спелай смакатой.</p>
<p>Яго ў суровы час нядоля</p>
<p>Навек зрабіла сіратой.</p>
<p> </p>
<p>Сыноў абодвух, лейтэнантаў,</p>
<p>Не дачакаўся дзед з вайны.</p>
<p>Ніхто сказаць не можа нават,</p>
<p>Дзе пахаваныя яны.</p>
<p> </p>
<p>Старую ў час блакады ў лесе</p>
<p>Схапілі злыдні - і на здзек</p>
<p>За белы свет у рабства звезлі, -</p>
<p>Там ад пакут і згасла дзесь.</p>
<p> </p>
<p>Дачку з грудным яшчэ дзіцяцем</p>
<p>Тут расстралялі, у барку.</p>
<p>У тыя ж дні не стала й зяця -</p>
<p>Склаў галаву на Паліку...</p>
<p> </p>
<p>Адзін застаўся дзед, каб скруху</p>
<p>Гадамі няньчыць пад страхой.</p>
<p>Сватоў і сваццяў - не паслухаў,</p>
<p>Сказаў: «Як-небудзь сам сабой...»</p>
<p> </p>
<p>Сцяпан узрадваўся старому,</p>
<p>Як згадцы светлай у жыцці.</p>
<p>- Прыйшоў... Наведаўшыся дому,</p>
<p>Сюды няможна не прыйсці...</p>
<p> </p>
<p>- Так, так, няможна! Род звядзецца,</p>
<p>Калі магіл не шанаваць...</p>
<p>Стары падняў з травы вядзерца:</p>
<p>- А я во - з хварбай, маляваць.</p>
<p> </p>
<p>Дачку ж маю ты знаў, Мальвіну?</p>
<p>З дзіцяткам тут іх вечны сон.</p>
<p>Вось і прыходжу на магілу.</p>
<p>Унь - агарожа між сасон.</p>
<p> </p>
<p>Сцяпан зазначыў: так маліцца</p>
<p>Ідуць у храм дзяды ў гадах:</p>
<p>У чыстых чорных нагавіцах,</p>
<p>У чаравіках на шнурках,</p>
<p> </p>
<p>Кашуля сіняя навыпуск,</p>
<p>І паясок - па жываце...</p>
<p>Што ж, не карэнне драць на выспу...</p>
<p>- А як вы, дзядзька, жывяце?</p>
<p> </p>
<p>- Пакуль што бога не турбую.</p>
<p>Жыву... Магілу во гляджу:</p>
<p>Прыйду - дзе трохі пахварбую,</p>
<p>Папраўлю, кветкі пасаджу.</p>
<p> </p>
<p>Прасілі ў дом перастарэлых.</p>
<p>А што ў тым доме мне рабіць -</p>
<p>Сярод такіх, як сам, згрыбелых?</p>
<p>За што там вока зачапіць?</p>
<p> </p>
<p>Я ж тут яшчэ пры дзеле нават:</p>
<p>Вяроўкі ўю, пляту кашы.</p>
<p>Які б ні быў для рук занятак -</p>
<p>Усё ж палёгка для душы.</p>
<p> </p>
<p>От за адно перажываю,</p>
<p>Гнятуся думкаю адной:</p>
<p>Што калі дойдзе ўжо да краю -</p>
<p>Дам людзям клопату сабой...</p>
<p> </p>
<p>Сцяпан з Валентам развітаўся</p>
<p>І, з пачуццём якойсь віны,</p>
<p>Зноў па сцяжынцы ўніз падаўся -</p>
<p>Ускрай той самай збажыны.</p>
<p> </p>
<p>Зноў гралі конікі штосілы,</p>
<p>Ды ён не чуў - быў повен дум:</p>
<p>«Чаго мы ходзім на магілы?</p>
<p>Што нас вядзе пад сосен шум?</p>
<p> </p>
<p>Ці жаль? Ці страх? Ці проста звычай?</p>
<p>Ці неўсвядомлены абрад?</p>
<p>Ці нейкай сілай таямнічай</p>
<p>Жыве ў нас памяць цяжкіх страт?</p>
<p> </p>
<p>Чаго ідзём? Паплакаць горка?</p>
<p>Паспавядацца? Клятву даць?</p>
<p>Ці, можа, з гэтакіх пагоркаў</p>
<p>Сваё жыццё нам лепш відаць?</p>
<p> </p>
<p>Свой шлях - у пошуках і ўдачах,</p>
<p>У заблуджэннях і грахах?</p>
<p>Ці ў гэткі час ясней мы бачым</p>
<p>Радзімы-Бацькаўшчыны шлях?</p>
<p> </p>
<p>Ужо даўно і косці стлелі,</p>
<p>Зямлёй зрабіліся даўно,</p>
<p>А мы ідзём у прасвятленні</p>
<p>Аддаць пашану ўсё адно.</p>
<p> </p>
<p>А мы ідзём і садзім кветкі</p>
<p>І з болем думаем падчас:</p>
<p>Ці будуць так нашчадкі-дзеткі</p>
<p>Прыходзіць некалі да нас?</p>
<p> </p>
<p>Чаму ж нам ведаць гэта важна?</p>
<p>Таму, што ў вечны супакой</p>
<p>Нам не з жыцця сыходзіць страшна,</p>
<p>А з добрай памяці людской?</p>
<p> </p>
<p>Калі б ды так! Калі б ды кожны</p>
<p>З маленства думаў, з першых лет:</p>
<p>Які - ці светлы, ці прыгожы -</p>
<p>Пакіне ў памяці ён след!</p>
<p> </p>
<p>Дык дзе там! Вучымся з пагардай</p>
<p>На сэнс жыцця глядзець - няўцям,</p>
<p>Што жыць адно тады і варта,</p>
<p>Калі рабіць дабро людзям.</p>
<p> </p>
<p>Рабі дабро! Хоць нават коштам</p>
<p>Апошніх сіл, апошніх мук.</p>
<p>І не пытай: каму? завошта?</p>
<p>Рабі - без просьбаў і прынук!</p>
<p> </p>
<p>І не турбуйся сам, ці глуха</p>
<p>Закончыш ты свой круг зямны,</p>
<p>Ці - па значэнню і заслугах -</p>
<p>З аб'явай: «Доступ да труны...»</p>
<p> </p>
<p>Чаму ж, таварыш Ненаежац,</p>
<p>Так не па-людску ты жывеш?</p>
<p>Што семярым спажыць належыць -</p>
<p>Адзін бярэш, грабеш, ірвеш?</p>
<p> </p>
<p>Усё, чым грудзі ты азвончыў,</p>
<p>Што нахапаў ты за жыццё, -</p>
<p>Усё абсыпецца аднойчы,</p>
<p>Як з дрэва восенню лісцё!</p>
<p> </p>
<p>І толькі неба гляне сумна</p>
<p>На «плён» нікчэмнай мітусні,</p>
<p>Якой ты гэтак неразумна</p>
<p>Ахвяраваў гады і дні.</p>
<p> </p>
<p>А застанецца што? Маўклівы</p>
<p>Граніт на нейкай там вярсце...</p>
<p>Чаго ж мы ходзім на магілы?</p>
<p>Чаго душа баліць няўсцерп?..»</p>
<p> </p>
<p>Сцяпан, углыбіўшыся ў думкі,</p>
<p>Ішоў па сцежцы, нібы ў сне,</p>
<p>І не заўважыў, як ля пунькі</p>
<p>Зноў апынуўся на гумне.</p>
<p> </p>
<p>Глядзіць - Тамаш насустрач раптам.</p>
<p>Відаць, ён толькі што з касьбы:</p>
<p>У пыле ўся яшчэ апратка</p>
<p>І твар ад поту - аж рабы.</p>
<p> </p>
<p>- Ну, ашчаслівіў ты, брат, маці!</p>
<p>Здароў, Сцяпан! - Здароў, Тамаш!</p>
<p>- Са мной не вельмі абдымайся:</p>
<p>Глядзі, касцюм свой не замаж.</p>
<p> </p>
<p>- А ліха з ім, маім касцюмам!</p>
<p>Ну, як ты тут, браток, кажы!</p>
<p>- Убачыш сам, як пагасцюеш...</p>
<p>Усяк: і хлеб ем, і каржы.</p>
<p> </p>
<p>- Ты што - і сёння на рабоце?</p>
<p>Адгулу нават не прасіў?</p>
<p>- Грэх пры такой гуляць пагодзе:</p>
<p>Хоць да паўдня - а пакасіў.</p>
<p> </p>
<p>Дырэктар з просьбай палічыўся б -</p>
<p>Я сам... Ты знаеш... не магу:</p>
<p>Сабе сылгаць бы навучыўся,</p>
<p>Зімой каровам - не салгу.</p>
<p> </p>
<p>- Ты бач яго! Не можа ўзімку</p>
<p>Сылгаць каровіным вачам!</p>
<p>Прысядзем, можа, на хвілінку?</p>
<p>Ці ты патрэбен вельмі - там?</p>
<p> </p>
<p>- Не я, а ты: там муліць многім</p>
<p>З табой пабачыцца. Хадзем!</p>
<p>А мы - паспеем, пагамонім:</p>
<p>Ты ж мо прыехаў не на дзень?..</p>
<p> </p>
<p> </p>
<h3><a id="chapter12"></a>Сустрэча</h3>
<p> </p>
<p>Пакуль жанчыны нетаропка</p>
<p>Стаўлялі закусь на сталы,</p>
<p>Мужчыны ў ценю пад істопкай,</p>
<p>Кругляк асвойтаўшы стары,</p>
<p> </p>
<p>Пускалі дым у асалоду,</p>
<p>Вялі гаворку між сабой -</p>
<p>І пра ўраджай, і пра пагоду,</p>
<p>І пра далёкі Лісабон...</p>
<p> </p>
<p>Хоць чуўся гурт правамі роўны -</p>
<p>Ніхто не лёкай і не пан, -</p>
<p>Але як рэдкі госць шаноўны</p>
<p>У цэнтры ўвагі быў Сцяпан.</p>
<p> </p>
<p>Пачуць яго было цікава -</p>
<p>Аўтарытэтны ўсё ж зямляк:</p>
<p>З начальствам сходзіцца па справах</p>
<p>І свет аб'ехаў як-ніяк.</p>
<p> </p>
<p>Што праўда, сам Вячорка лезці</p>
<p>У цэнтр увагі не прывык</p>
<p>І быў заўсёды ззаду дзесьці</p>
<p>На фотаздымках групавых.</p>
<p> </p>
<p>Як чалавек не без амбіцый</p>
<p>Дырэктар школы Крутарог</p>
<p>Хацеў павесці асабісты</p>
<p>«На ўзроўні госця» дыялог.</p>
<p> </p>
<p>- Сцяпан Якубавіч, ну як вам</p>
<p>На ўлонні роднага кутка -</p>
<p>Тут, дзе ў прысутнасці наяўнай</p>
<p>І лес, і поле, і рака?</p>
<p> </p>
<p>Вячорка строс з цыгаркі попел:</p>
<p>- Прыгожа ў вас тут, што й казаць!</p>
<p>Вячысты лес, мурожны поплаў -</p>
<p>Цаніць бы гэта й шанаваць...</p>
<p> </p>
<p>- Усе гарантыі і ўмовы,</p>
<p>Каб творчай музе аддыхнуць! -</p>
<p>Дырэктар, бачна, быў гатовы</p>
<p>Бліжэй к мастацтву павярнуць.</p>
<p> </p>
<p>Але Вячорка не паддаўся -</p>
<p>На іншы выкіраваў лад: -</p>
<p>А мы, у гэтым і бяда ўся,</p>
<p>Не цэнім свой прыродны клад.</p>
<p> </p>
<p>Мы часта думаем: вось недзе!</p>
<p>Вось там - прырода! Там - краса!</p>
<p>Я па зямлі крыху паездзіў -</p>
<p>І хлам з душы павытрасаў.</p>
<p> </p>
<p>Заблуд і прымхаў вымеў смецце,</p>
<p>Мне смешна чуць пра нейчы рай:</p>
<p>Для ўсіх і кожнага - на свеце</p>
<p>Найпрыгажэйшы родны край!</p>
<p> </p>
<p>Для нас - прыроды болей мілай,</p>
<p>Чым беларуская, няма.</p>
<p>Яна ж усіх нас надзяліла</p>
<p>Душой такою, як сама!</p>
<p> </p>
<p>То ж у яе натуры - чуласць,</p>
<p>Гасціннасць, мяккасць, дабрыня,</p>
<p>Гатоўнасць даць табе прытулак -</p>
<p>Ці ты чужы, ці ты радня...</p>
<p> </p>
<p>Рай нейчы хвалім у ахвоту.</p>
<p>А вось задумваліся вы,</p>
<p>Што ў нас, апроч, бадай, асоту -</p>
<p>Няма калючае травы?</p>
<p> </p>
<p>У нас - ці ў лесе ты, ці ў полі -</p>
<p>Садзіся смела, дзе стаіш:</p>
<p>Не бойся - сцёгны не паколеш,</p>
<p>Як на падушцы, пасядзіш!</p>
<p> </p>
<p>Я ж быў у тых краях на поўдні,</p>
<p>Дзе ўсюды горы навакол.</p>
<p>Хадзіў па полі і запомніў:</p>
<p>Які няўтульны, жорсткі дол!</p>
<p> </p>
<p>Над ім у поце людзі гнуцца,</p>
<p>А ён на ласку страх скупы:</p>
<p>Нідзе ні сесці, ні прыткнуцца -</p>
<p>Адны калючкі ды шыпы...</p>
<p> </p>
<p>А ў нас зямля - якую краску,</p>
<p>Якую былку ні сарві -</p>
<p>Кладзі да сэрца як лякарства</p>
<p>І - здаравей, брат, і жыві!</p>
<p> </p>
<p>Мы ад зямлі суздром залежым -</p>
<p>Як і яна ад нас, людзей.</p>
<p>Завошта ж мы яе драпежым -</p>
<p>Штораз бяздумней і люцей?</p>
<p> </p>
<p>Вось вы ўжо ўсе немаладыя -</p>
<p>Тут нарадзіліся, раслі:</p>
<p>Дзе ручайкі-крынічкі тыя,</p>
<p>З якіх калісьці мы пілі?</p>
<p> </p>
<p>Дзе дзеўся бор на Белых Выспах,</p>
<p>Што быў нам домам у вайну?</p>
<p>Чаму ён знік? Чаму ён высах?</p>
<p>Каму прад'явіць час віну?</p>
<p> </p>
<p>Дзеля якой вышэйшай мэты</p>
<p>Бясцэнны клад жывой вады</p>
<p>У акіян мы пром сусветны?</p>
<p>Ну й перапром! А што тады?..</p>
<p> </p>
<p>Сцяпан, замоўкшы на паўслове,</p>
<p>Нагой акурак прыдушыў</p>
<p>І зноў адчуў, як крыўдна-злое</p>
<p>Штось варухнулася ў душы.</p>
<p> </p>
<p>Не раз, не раз ужо ўскіпала,</p>
<p>Як магма, лютасць у грудзях</p>
<p>Ад горкай думы: што прыспала</p>
<p>У многіх душах - грамадзян?</p>
<p> </p>
<p>Чаму яны так неабачна,</p>
<p>Не прадчуваючы бяды,</p>
<p>Ідуць за глупствам і нахабствам</p>
<p>Якога-небудзь Гламазды?</p>
<p> </p>
<p>Няўжо яны не разумеюць,</p>
<p>Што тут яны - гаспадары:</p>
<p>Адвеку тут аруць і сеюць</p>
<p>І шлюць у свет свае дары!</p>
<p> </p>
<p>Што ў рэшце рэшт і іх нашчадкам</p>
<p>Не дзесь, а ў краі родным жыць -</p>
<p>І трэба мець, каб чуцца шчасным,</p>
<p>Што шанаваць, чым даражыць!..</p>
<p> </p>
<p>- Сцяпан, - зірнуў Тамаш на брата, -</p>
<p>Ты так гаворыш, як бы тут</p>
<p>Сабралі тых, хто вінаваты,</p>
<p>І ты выносіш ім прысуд.</p>
<p> </p>
<p>А нашай, брат, віны не болей,</p>
<p>Як і тваёй, а можа, й менш,</p>
<p>Бо ты ж усё-ткі, божай воляй,</p>
<p>Дзесь там з уладаю наўзмеж.</p>
<p> </p>
<p>Напрыклад, я - не растлумачу,</p>
<p>Чаму так сталася і як,</p>
<p>А толькі многімі ў нас, бачу,</p>
<p>Кіруе хэнць «пажыць усмак».</p>
<p> </p>
<p>На ўсё ядомае ў прыродзе</p>
<p>Пайшоў у наступ спажывец -</p>
<p>І звер і птах ужо на зводзе,</p>
<p>І ў рэчцы рыбіне - канец.</p>
<p> </p>
<p>Усё наважыў зжэрці, знішчыць -</p>
<p>Без сантыментаў, лішніх слоў -</p>
<p>Мільёнавокі паляўнічы,</p>
<p>Мільёнарукі рыбалоў.</p>
<p> </p>
<p>Ніхто не мучыцца дакорам,</p>
<p>Ніхто не думае пра грэх,</p>
<p>І ўжо не стане ягад скора,</p>
<p>Звядуцца жолуд і арэх.</p>
<p> </p>
<p>А з'ездзі ў лес, у гушчу нетраў,</p>
<p>І глянь, што робяць грыбнікі:</p>
<p>З-за грыба мох на сотні метраў</p>
<p>Дзяруць і рыюць, як дзікі!</p>
<p> </p>
<p>Як бы іх страшны голад гоніць -</p>
<p>І трэба грэбці наўзахоп,</p>
<p>Усё каб выграбці сягоння,</p>
<p>А заўтра - заўтра хоць патоп!..</p>
<p> </p>
<p>- Тут і са школы трэба многа</p>
<p>Спытаць за рост падобных з'яў, -</p>
<p>Зірнуўшы ўскос на Крутарога,</p>
<p>Антось-філосаф слова ўзяў.</p>
<p> </p>
<p>- Напомню прыклад досыць даўні:</p>
<p>Калісьці ў нас у буквары -</p>
<p>Было на «б» апавяданне -</p>
<p>«Барыс і белка у бары».</p>
<p> </p>
<p>Што непісьменна - не «вавёрка»,</p>
<p>А «белка» - тэма на пасля.</p>
<p>Цяпер пра іншае гаворка:</p>
<p>Чаму драпежнасць узрасла?</p>
<p> </p>
<p>«Барыс са стрэльбай. Бачыць: белка!</p>
<p>Бах! - міма. Белка на суку.</p>
<p>Зноў: бах! - не лучыў. «Эх, няўмека!» -</p>
<p>Гаворыць белка хлапчуку».</p>
<p> </p>
<p>І вось сынок бацькоў нядрэнных</p>
<p>На ўсё жыццё запамінаў,</p>
<p>Што трэба біць звярка на дрэве,</p>
<p>Каб ён зваліўся і сканаў!</p>
<p> </p>
<p>Не жыць у радасці з ім дружна,</p>
<p>Не любавацца і любіць,</p>
<p>А біць - бязлітасна, бяздушна,</p>
<p>Страляць і біць, страляць і біць!</p>
<p> </p>
<p>І паспрабуй пасля ў такога</p>
<p>Перавярнуць душу інакш!..</p>
<p>- Ён пераверне сам любога! -</p>
<p>З запалам выгукнуў Тамаш.</p>
<p> </p>
<p>- У нас такую сілу мае</p>
<p>Меліяратар Гламазда:</p>
<p>Яго нішто, брат, не стрымае,</p>
<p>Яму нічога не шкада!</p>
<p> </p>
<p>Яму, што збег ад аліментаў</p>
<p>За восем тысяч вёрст сюды</p>
<p>І што, паводле дакументаў,</p>
<p>Прайшоў і турмы і суды.</p>
<p> </p>
<p>Такія вывернуць з карэннем</p>
<p>Апошні кусцік на зямлі,</p>
<p>Каб атрымаць адно скарэй ім</p>
<p>На апахмелку тры рублі...</p>
<p> </p>
<p>Відаць, мы ўсе папроку варты.</p>
<p>Я і мастацтва закрану:</p>
<p>Вось быў я неяк у тэатры -</p>
<p>Глядзеў камедыю адну.</p>
<p> </p>
<p>Дык там якісь артыст на сцэне</p>
<p>Іграў старога цурбяля</p>
<p>І ўсё крычаў, аж пырскаў пенай:</p>
<p>«За што любіць цябе, зямля?!»</p>
<p> </p>
<p>І што жылі мы небагата,</p>
<p>І пухлі з голаду парой -</p>
<p>Зямля была ў тым вінавата, -</p>
<p>Даводзіў бравы дзед-герой.</p>
<p> </p>
<p>Я слухаў гэта - і, не блазен,</p>
<p>А ўсё ж патомны хлебароб,</p>
<p>Адчуў, што ён мяне абразіў,</p>
<p>І рушыў з залы ў гардэроб.</p>
<p> </p>
<p>О прастата, ды не святая!</p>
<p>Як ты далёка завяла!</p>
<p>Падумаць толькі: ён пытае:</p>
<p>«За што любіць цябе, зямля?»</p>
<p> </p>
<p>За што любіць? Во ліха-матры!</p>
<p>Во даў задачку для глузда!</p>
<p>Відаць, арудуе ў тэатры</p>
<p>Таксама добры Гламазда!</p>
<p> </p>
<p>Калісь дзяды навук не зналі,</p>
<p>Але карміцельку-зямлю</p>
<p>Ласкава «матухнаю» звалі -</p>
<p>Як маці родную сваю...</p>
<p> </p>
<p>Стамлёна з хаты выйшла Лёдзя,</p>
<p>Падсела к Віньку на кругляк:</p>
<p>- Напрацавалася - аж годзе!</p>
<p>Дый наспыталася няўзнак.</p>
<p> </p>
<p>- Ну як там - скора ўжо, сястрыца? -</p>
<p>Міргнуў ёй весела Антось.</p>
<p>- Гатова ўсё, маглі б садзіцца,</p>
<p>Але не чутна дзядзькі штось.</p>
<p> </p>
<p>Альжбета Францаўна чамусьці</p>
<p>Яшчэ таксама не прыйшла...</p>
<p>Сцяпан адчуў, як вена ў вусці</p>
<p>Звужацца раптам пачала.</p>
<p> </p>
<p>У думках сам сабе ўсміхнуўся:</p>
<p>«А ты хвалюешся, аднак!</p>
<p>Як бы на стрэчу з ёй вярнуўся</p>
<p>Той сарамяжлівы юнак.</p>
<p> </p>
<p>Спакойна, брат! Не ўскрэсне тое.</p>
<p>Даўно ўжо зеллем парасло.</p>
<p>Вы не захочаце абое</p>
<p>І ўспомніць нават, што было...»</p>
<p> </p>
<p>- А дзе ж Мікіта? - хтось пытаннем</p>
<p>Ягоных думак ход спыніў.</p>
<p>- Сказаў: пайду на прагулянне.</p>
<p>- А вунь ён - лёгкі на ўспамін!</p>
<p> </p>
<p>І сапраўды, з гумна да гурту</p>
<p>Паважна крочыў зводны брат -</p>
<p>Не йшоў, а нёс сваю фігурку -</p>
<p>Глячок паўнюткі акурат!</p>
<p> </p>
<p>Ён зранку добра быў паддаўшы -</p>
<p>Цадзіў, пакуль не набрыняў.</p>
<p>Паспаў на сене, у паддашшы,</p>
<p>І мацыён цяпер прыняў.</p>
<p> </p>
<p>Вінцусь рашыў «душу адвесці» -</p>
<p>Увагай швагру «дагадзіць»:</p>
<p>- Мікіта Зміцеравіч дзесьці</p>
<p>Адзін сызволіў пахадзіць?</p>
<p> </p>
<p>Мікіта зіркнуў, нібы стрэліў:</p>
<p>- А што з табой тут дым глытаць,</p>
<p>Калі ўвяздзе такая прэлесь</p>
<p>І пасматрэць і падышаць?..</p>
<p> </p>
<p>З усёй радні сваёй найболей</p>
<p>Ён Вінцуся не паважаў,</p>
<p>Бо зразумець не мог ніколі:</p>
<p>Сур'ёзна кажа той ці ў жарт?</p>
<p> </p>
<p>- Ты - гарадскі, табе, Вінцэнты,</p>
<p>Паняць прыроду не дано.</p>
<p>А я ўвесь век жыву ў райцэнтры -</p>
<p>Што і ў дзярэўні ўсё адно.</p>
<p> </p>
<p>Бывае, выйдзеш вутрам з хаты -</p>
<p>Так благавухае сярэнь -</p>
<p>Аж нос зрываюць араматы!</p>
<p>Здаецца б, нюхаў цэлы дзень!</p>
<p> </p>
<p>Вінцусь тыраду ледзь даслухаў:</p>
<p>- А я на гэта вам скажу:</p>
<p>Народ не цэніць благавухаў -</p>
<p>Ён любіць водар сенажу!..</p>
<p> </p>
<p>Сёй-той ухмылку сцёр на вуснах,</p>
<p>Мікіта ж глянуў на радню:</p>
<p>- Ты прыдзяржы язык распусны -</p>
<p>Прывык плявузгаць ерунду!..</p>
<p> </p>
<p>Крыху няёмка стала Лёдзі -</p>
<p>Аж злосць мільгнула на губе:</p>
<p>- Ну, муж, калі б не пры народзе -</p>
<p>Ой, благавухнула б табе!..</p>
<p> </p>
<p>Агульны смех з яе пагрозы</p>
<p>І жартаў-рэплік цэлы рой -</p>
<p>Знялі канфлікт, амаль сур'ёзны,</p>
<p>Пераламалі ўраз настрой.</p>
<p> </p>
<p>Каб як лягчэй астатак часу</p>
<p>Счакалі госці на двары:</p>
<p>- Прынесла б, Лёдзя, ты нам квасу, -</p>
<p>Кіўнуў-міргнуў Сцяпан сястры.</p>
<p> </p>
<p>- Такі бярозавік з ячменем</p>
<p>Тамаш прыпас - што валіць з ног!..</p>
<p>На гэты голас захаплення</p>
<p>У тон азваўся Крутарог:</p>
<p> </p>
<p>- А нарачанскага кефіру</p>
<p>Вам не даводзілася піць? Шкада!</p>
<p>Вось ім бы музу-ліру</p>
<p>Натхнілі вы як мае быць!</p>
<p> </p>
<p>Я ў санаторыі залетась</p>
<p>Лячыўся там - такой парой:</p>
<p>Вады і ў рот не ўзяў за месяц -</p>
<p>Ні гатаванай, ні сырой.</p>
<p> </p>
<p>Штодня кефір купляў у Гэлькі -</p>
<p>У магазіне. Вось дзе смак!</p>
<p>Зірнеш - а ў горлачку бутэлькі,</p>
<p>Як корак, маселца камяк!..</p>
<p> </p>
<p>Прынеслі квас. Гладыш няспешна</p>
<p>Пайшоў, пад крэкты, па руках.</p>
<p>З усіх гучнейшае, канешне,</p>
<p>Было дырэктарава «а-ах!».</p>
<p> </p>
<p>- Не квас - сімфонія лясная!</p>
<p>Глытнеш - і чуеш гаю шум.</p>
<p>Здаецца, так і напаўняе</p>
<p>Святлістай музыкай душу!..</p>
<p> </p>
<p>Дырэктар яўна меў на мэце</p>
<p>Не толькі госцю дагадзіць,</p>
<p>А й паказаць, каб гурт прыкмеціў,</p>
<p>Які эстэт у ім сядзіць.</p>
<p> </p>
<p>Ды зноў Вінцусь у звыклай форме</p>
<p>Крутнуў нязменны свой педаль:</p>
<p>- Народ не слухае сімфоній!</p>
<p>Яму «Лявоніху» падай!..</p>
<p> </p>
<p>І тут з'явіўся дзядзька Лёкса.</p>
<p>«Дзень добры» даў, паставіў кій.</p>
<p>- Фу, братцы, ледзьве прывалокся:</p>
<p>Не служаць ногі - хоць адкінь!</p>
<p> </p>
<p>Перш са Сцяпанам парукаўся,</p>
<p>Пасля - з усімі па чарзе.</p>
<p>У Лёдзі ціха папытаўся,</p>
<p>Ці ў поўным зборы дзеці ўсе.</p>
<p> </p>
<p>Антось-філосаф тут жа месца</p>
<p>Яму ўступіў на кругляку.</p>
<p>- Ужо і дзядзька непрыкметна</p>
<p>Пачаў катацца на кійку?</p>
<p> </p>
<p>- Пашкадаваў купіць машыну -</p>
<p>Дык езджу так. Чаго ж хацець?</p>
<p>Цяпер, каб чуцца чын па чыну,</p>
<p>Сваю «каляску» трэба мець.</p>
<p> </p>
<p>Калі не ўзбіўся ты на ўласны</p>
<p>На свой «Масквіч» або «жыгуль»,</p>
<p>Дык значыць ты - бядняк няшчасны,</p>
<p>І для людзей ты - круглы нуль.</p>
<p> </p>
<p>А калі ты ў сваёй бляшанцы</p>
<p>Сядзіш на колах, дабрадзей, -</p>
<p>Дык у цябе другія шанцы</p>
<p>І на павагу ад людзей!</p>
<p> </p>
<p>Дарэчы, цацку гэту нешта</p>
<p>Не завінуўся ты купляць?</p>
<p>- Гляджу на дзядзьку: ходзіць пеша!</p>
<p>Хаця і ногі ўжо баляць...</p>
<p> </p>
<p>- А што ты хочаш, ягамосцю,</p>
<p>Ад гэтых збітых капытоў?</p>
<p>Я ўжо ў сярэднім, брат, узросце:</p>
<p>Налета - семдзесят гадоў!</p>
<p> </p>
<p>- Ну, дзядзька! Лэбусь вунь таксама</p>
<p>Ужо хадзіў і шкрэбаў дол,</p>
<p>А гляньце, як цяпер гайсае,</p>
<p>Калі пабраўся з маладой!</p>
<p> </p>
<p>Пісаў наш друк: якісь іранец,</p>
<p>Хаксар, за семдзесят гадоў -</p>
<p>Пры мусульманскім іх каране -</p>
<p>Жаніўся трыццаць шэсць разоў!</p>
<p> </p>
<p>- Ну, Лэбусь столькі ўжо не зможа!</p>
<p>Хаця - як кажа ўсё сяло -</p>
<p>Пасля жаніцьбы, дай ты божа,</p>
<p>Яму на вобмаладзь пайшло!..</p>
<p> </p>
<p>Мужчыны дружна рагатнулі,</p>
<p>І ўжо адчулася па ўсім:</p>
<p>На тую тэму павярнулі,</p>
<p>З якой не выблытацца ім.</p>
<p> </p>
<p>- Вы раскажыце, дзядзька Лёкса,</p>
<p>Як ваш зарэчанскі Адам</p>
<p>З мадамай мінскай чуць не злёгся</p>
<p>І чуць душу там не аддаў.</p>
<p> </p>
<p>- Гэ-э, хто б аддаў там - невядома,</p>
<p>Ён - не слабак, не думай, брат!..</p>
<p>Казаў: ну, чыстая мадонна -</p>
<p>Хоць ты малюй з яе абраз!</p>
<p> </p>
<p>А ездзіў ён у Мінск на свята</p>
<p>Як трактарыст-перадавік.</p>
<p>І дзесьці там, хоць не аматар,</p>
<p>Казаў - бутэльку прыдавіў.</p>
<p> </p>
<p>Канешне, гакнуў падхадзяшча.</p>
<p>Але не ў тым была бяда,</p>
<p>А ў тым, што быў адранку нашча,</p>
<p>А нашча хмеліць і вада.</p>
<p> </p>
<p>Ну, там і высачыў мадонну</p>
<p>І вельмі ж моцна пакахаў.</p>
<p>Праводзіў вечарам дадому -</p>
<p>Трымаў за локцік і ўздыхаў.</p>
<p> </p>
<p>На развітанне далікатна</p>
<p>Хацеў у шчочку цмокнуць ёй -</p>
<p>Яна ж сама пайшла захватна</p>
<p>На буську буськаю сваёй.</p>
<p> </p>
<p>І так па-зверску цалавала,</p>
<p>Уся шалеючы знутры,</p>
<p>Што губы ўсе яму парвала:</p>
<p>Казаў, балелі тыдні тры.</p>
<p> </p>
<p>Казаў: каб жонка ўночы гэтак</p>
<p>На буську буськаю ішла,</p>
<p>Дык меў бы ён не двое дзетак -</p>
<p>Штогод збягала б з падала!</p>
<p> </p>
<p>- А што? У гэтай справе зверства,</p>
<p>Відаць, павінна трохі быць!</p>
<p>- Вы зверствам лічыце майстэрства -</p>
<p>Уменне хораша любіць!</p>
<p> </p>
<p>І тут Вінцусь зусім спакойна</p>
<p>Уткнуў тры грошыкі свае:</p>
<p>- Народ цалуецца прыстойна:</p>
<p>Ён ляпу ляпай не ірве!..</p>
<p> </p>
<p>- Чакайце! Я ж вам пра Адама</p>
<p>Яшчэ не кончыў. Значыць, так:</p>
<p>Што не бясхозная мадама -</p>
<p>Аб тым не думаў наш басяк.</p>
<p> </p>
<p>Пакуль ён буськаўся - з пацёмку</p>
<p>Аднекуль выскачыў мужык:</p>
<p>«Ты што маю цалуеш жонку!» -</p>
<p>Пачуў Адам пісклявы крык.</p>
<p> </p>
<p>Казаў: маленькі, кучаравы -</p>
<p>Як пакаёвы сабачок.</p>
<p>Але на выгляд - надта бравы!</p>
<p>І на Адама - кулачок!</p>
<p> </p>
<p>Адам як даў нагой пад рэтра,</p>
<p>Дык бедны «пудлік» метраў пяць</p>
<p>Ляцеў, хапаючы паветра,</p>
<p>І якатаў на ўвесь той пляц!..</p>
<p> </p>
<p>Пасведчыў смех, што Лёкса хвацка</p>
<p>Падаў праграмны «нумарок».</p>
<p>- А што такое рэтра, дзядзька? -</p>
<p>Спытала Лёдзя назнарок.</p>
<p> </p>
<p>- Ды я і сам не вельмі петру,</p>
<p>Але ж цяпер кругом і скрозь</p>
<p>Адно і чуеш: рэтра, рэтра, -</p>
<p>Дык, мабыць, гэта рэтра й ёсць!..</p>
<p> </p>
<p>- Цяпер вунь пішуць, што для шчасця</p>
<p>Мужык і жонка між сабой</p>
<p>Ва ўсім павінны сумяшчацца,</p>
<p>Іначай - кранты і адбой!</p>
<p> </p>
<p>Нібы часцей за ўсё бярэцца</p>
<p>Развод з-за гэтага якраз.</p>
<p>«Несумяшчальнасць душ і сэрцаў!» -</p>
<p>Такіў судзе даюць адказ.</p>
<p> </p>
<p>- Вунь Каптуроў старэйшы, Васька,</p>
<p>Не сумясціўся са сваёй.</p>
<p>Гады ж са два ці тры да загса</p>
<p>Дык сумяшчаўся - божа мой!</p>
<p> </p>
<p>І так спляталі рукі ёмка,</p>
<p>Так згодна ў клуб гуляць ішлі!</p>
<p>А толькі сталі муж і жонка -</p>
<p>Несумяшчацца пачалі!</p>
<p> </p>
<p>Прычым жа тут віною цела?</p>
<p>Тут цела, братцы, ні пры чым.</p>
<p>Душа заўчасна абыдлела,</p>
<p>У ёй - прычына ўсіх прычын.</p>
<p> </p>
<p>Я выдумляць-хлусіць не буду -</p>
<p>Каптур сказаў, чыя віна:</p>
<p>Ніхто не браўся мыць пасуду -</p>
<p>І ён упёрся, і яна!</p>
<p> </p>
<p>Два тыдні дыхалі смуродам -</p>
<p>На кухню страх было зайсці!</p>
<p>І спрэчку кончылі разводам:</p>
<p>Не сумясціліся ў жыцці!..</p>
<p> </p>
<p>Згусціўшы зморшчыны-барозны,</p>
<p>Вінцусь маўчаў, пахмурыў твар</p>
<p>І ўсім надзіва даў сур'ёзны</p>
<p>К расказу Лёксы каментар:</p>
<p> </p>
<p>- Народ умее сумяшчацца,</p>
<p>Народ душою не азыз.</p>
<p>Не сумяшчаецца мяшчанства -</p>
<p>З капрызам дробязным капрыз!</p>
<p> </p>
<p>Пакуль на ўсім гатовым дома</p>
<p>Не трэба голаў клапаціць -</p>
<p>Дык ад раскошы той, вядома,</p>
<p>Натуру лёгка распусціць.</p>
<p> </p>
<p>А ледзь пачнуць па шлюбе самі</p>
<p>Сябе карміць і даглядаць -</p>
<p>Дык і каханне ўмэнт згасае,</p>
<p>І згоды-ласкі не відаць...</p>
<p> </p>
<p>Так зацікаўлена і жыва</p>
<p>Ішла дыскусія ў мужчын,</p>
<p>Што й Лёдзя ўрэшце прылажыла</p>
<p>Да важнай тэмы свой аршын:</p>
<p> </p>
<p>- Вам толькі моладзь не па густу,</p>
<p>А ў тым не бачыце бяды,</p>
<p>Што ў блуд, у гулі, у распусту</p>
<p>Ідуць бабулі і дзяды.</p>
<p> </p>
<p>Павыдаюць або пажэняць</p>
<p>Дарослых дочак і сыноў,</p>
<p>Старыя мошчы паджэньшэняць</p>
<p>І самі жэняцца наноў.</p>
<p> </p>
<p>Калісь, ад нэндзы ўсохлы-дохлы,</p>
<p>У пяцьдзесят гадоў мужык</p>
<p>Старым лічыўся і, нямоглы,</p>
<p>Не браўся бабамі ў разлік.</p>
<p> </p>
<p>Цяпер і ў шэсцьдзесят не годзе!</p>
<p>А што? Здаровыя, быкі!</p>
<p>На кірмашы вунь так і водзяць</p>
<p>Блудлівым зіркам у бакі...</p>
<p> </p>
<p>- Другі праз «грыб» не пераплюне,</p>
<p>Сліняк цячэ па барадзе,</p>
<p>А ўсё адно падчэпіць плюндру</p>
<p>І ў рэстаран паіць вядзе.</p>
<p> </p>
<p>Дзядусь, а толькі і цікуе,</p>
<p>Як за здабычаю каршун,</p>
<p>Каб дзеўку злэпаць дзе якую;</p>
<p>І каб прытым не ўзняўся шум!..</p>
<p> </p>
<p>- Таму пайшла цяпер распуста</p>
<p>І юр узвірыўся, як вір,</p>
<p>Што надта масла мажам тлуста</p>
<p>На чорны хлеб, на белы сыр.</p>
<p> </p>
<p>Бывала, помню, мама ложыць</p>
<p>Арэшак маселца ў камы -</p>
<p>Не для таго, каб заваложыць,</p>
<p>А каб хоць пах той чулі мы...</p>
<p> </p>
<p>Антось-філосаф раптам скеміў:</p>
<p>Без філасофскага вянца</p>
<p>Уся дыскусія па тэме -</p>
<p>Што тая казка без канца.</p>
<p> </p>
<p>Ён кашлянуў без дай прычыны -</p>
<p>Як знак на ўвагу ўсёй гурме,</p>
<p>Ступіў наперад досыць чынна</p>
<p>І гучна ўрэзаў рэзюме:</p>
<p> </p>
<p>- У нас уклад жыцця змяніўся -</p>
<p>Нястача канула ў нябыт.</p>
<p>Як цяжкі груз, на нас зваліўся</p>
<p>Раней не знаны дабрабыт.</p>
<p> </p>
<p>Да грузу гэтага, дарэчы,</p>
<p>Не ўсе гатовыя былі,</p>
<p>І ў многіх кволенькія плечы</p>
<p>Пачварна гнуцца пачалі.</p>
<p> </p>
<p>Душы падмурак іх маральны</p>
<p>Няйначай трэшчыны дае,</p>
<p>Таму й праблема, натуральна,</p>
<p>Перад грамадствам паўстае...</p>
<p> </p>
<p>Закончыць сказ, парыўна ўстаўніы,</p>
<p>Антосю Лёдзя не дала:</p>
<p>- Усё! У зборы госці нашы -</p>
<p>Альжбета Францаўна прыйшла!</p>
<p> </p>
<p>На міг замёрлі ўсе на месцы -</p>
<p>Як бы напнулася струна.</p>
<p>Дарожкай жоўтаю ад весніц -</p>
<p>Сцяпан пазнаў - ішла яна.</p>
<p> </p>
<p>Ну, так, яна - Кудзёлка Аля,</p>
<p>Яго абранніца калісь!</p>
<p>Як і ў студэнцтве - без караляў,</p>
<p>Без персцянёў, без завушніц.</p>
<p> </p>
<p>У строгім светлым гарнітуры,</p>
<p>У белай блузцы... падышла</p>
<p>І сціпла, проста, без натугі</p>
<p>Мужчынам «здраствуйце» дала.</p>
<p> </p>
<p>Яму - ледзь бачны ўклон.</p>
<p>Без слова. А позірк вымавіў з тугой:</p>
<p>«Калі так трэба - я гатова:</p>
<p>Мы - незнаёмыя з табой...»</p>
<p> </p>
<p>А ён і сам не знаў, як трэба.</p>
<p>І як трымацца: так ці так?</p>
<p>Але з знаёмства іх сакрэта</p>
<p>Рабіць не меціўся, аднак.</p>
<p> </p>
<p>Ён пра другое думаў зараз:</p>
<p>Уразіў выгляд: «Божа мой,</p>
<p>Што робіць час! Пачвара-старасць</p>
<p>Красу жывую есць, як моль!</p>
<p> </p>
<p>Ёй сорак год, а паглядзеўшы -</p>
<p>Намнога болей можна даць.</p>
<p>Напэўна, лёс зусім не цешыў,</p>
<p>Жыццё не песціла, відаць».</p>
<p> </p>
<p>Ён кідаў позірк на Альжбету -</p>
<p>І сэрца кроіў боль скразны:</p>
<p>Амаль нічога - ані следу</p>
<p>Ад той дзяўчынкі, з той вясны!</p>
<p> </p>
<p>Як і чакаў і знаў наперад -</p>
<p>Не сустракацца б лепей ім.</p>
<p>Нібы старую рану верад -</p>
<p>Душу спарушыў успамін.</p>
<p> </p>
<p>І стала сумна... Горка нават...</p>
<p>Ну, вось і ўсё! І ўвесь разрад!</p>
<p>Зусім без грому, без маланак...</p>
<p>Ды і з чаго быць грому, брат?..</p>
<p> </p>
<p>Ад кругляка, дваром, да хаты</p>
<p>Сцяпан з ёй побачкі пайшоў.</p>
<p>- Даўно ўжо тут? - А даўнавата:</p>
<p>У жніўні будзе пяць гадоў.</p>
<p> </p>
<p>- І як жывецца? Як работа?</p>
<p>- Жывём... Працуем і жывём! -</p>
<p>Сказала неяк бестурботна.</p>
<p>- А вы - надоўга ў родны дом?</p>
<p> </p>
<p>- На пару дзён. Для святкавання.</p>
<p>- То ж нешта мала - пара дзён.</p>
<p>На больш - не маеце жадання? -</p>
<p>Пачуў у словах крыўду ён.</p>
<p> </p>
<p>- Чаму ж! Свой дом заўсёды ў сэрцы.</p>
<p>К яму ідзеш з усіх дарог...</p>
<p>І тут ім даў праход у сенцы</p>
<p>Пачцівым жэстам Крутарог.</p>
<p> </p>
<p> </p>
<h3><a id="chapter13"></a>Адступленне чацвёртае - у гонар маці</h3>
<p> </p>
<p>Такі закон прыроды, маці,</p>
<p>І ў ім ёсць сэнсу глыбіня:</p>
<p>Раней, чым першы смех дзіцяці,</p>
<p>Ты доўга чуеш плач штодня.</p>
<p> </p>
<p>Ягоным смехам, словам, спевам</p>
<p>Пасля ўмудрэеш... А спярша -</p>
<p>Патрэбен плач, каб болем спелым</p>
<p>Магла напоўніцца душа.</p>
<p> </p>
<p>І колькі ты жывеш на свеце -</p>
<p>Спакон вякоў, здавён-даўна -</p>
<p>Ты сэрцам там, дзе плачуць дзеці,</p>
<p>Бо дзеці слёз не льюць здарма.</p>
<p> </p>
<p>Бо ім ці страшна, ці балюча,</p>
<p>Ці душыць крыўда - не сцярпець.</p>
<p>Ад шчасця слёзы ў іх не льюцца,</p>
<p>Ад шчасця - хочацца ім пець.</p>
<p> </p>
<p>Ты - маці, ты - на ўсё гатова,</p>
<p>Усё - змагчы, усё - аддаць,</p>
<p>Адно б вясёлых ды здаровых</p>
<p>Дзяцей пад сонцам аглядаць.</p>
<p> </p>
<p>Таму сабе ты ў долі просіш</p>
<p>Зусім не шмат, зусім не шмат:</p>
<p>Над галавою - неба просінь,</p>
<p>Ды ў дзецях - лад, у дзецях - лад.</p>
<p> </p>
<p>О, як ты радуешся светла,</p>
<p>Калі, не зломкі, не злябы,</p>
<p>Яны жывуць беззапаветна</p>
<p>Дабром - без прыценю злабы!</p>
<p> </p>
<p>Як пачуваешся шчасліва,</p>
<p>Калі, не кволыя душой,</p>
<p>Яны шануюць клапатліва</p>
<p>Твае гады і гонар твой!</p>
<p> </p>
<p>Гады ж баляць, гады цяжэюць.</p>
<p>А балючэй за ўсякі боль -</p>
<p>Як дзеці любыя чужэюць</p>
<p>І варагуюць між сабой.</p>
<p> </p>
<p>І ты глядзіш пакутна-скрушна:</p>
<p>«Чаго вам, дзеткі, не стае,</p>
<p>Каб жыць па-брацку, згодна, дружна?</p>
<p>Усе ж вы - родныя мае!</p>
<p> </p>
<p>Я ўсіх пад сэрцам вас насіла,</p>
<p>І кожным гордая была,</p>
<p>І шчасця кожнаму прасіла,</p>
<p>І ў кожным род наш берагла...»</p>
<p> </p>
<p>О, так! У кожным прадаўжала</p>
<p>Свой род - не горшы між другіх.</p>
<p>І як ні крыўдзіў лёс, бывала, -</p>
<p>Ніхто не бачыў слёз тваіх!</p>
<p> </p>
<p>Вайна, разбой, пажар смяротны -</p>
<p>І зноў - з руінаў, з небыцця -</p>
<p>Тваёй любоўю дом твой родны</p>
<p>Уваскрасае для жыцця!</p>
<p> </p>
<p>Ніякай сіле, ліху злому</p>
<p>У сэрцы маці не забіць</p>
<p>Надзею: даць працяг жывому!</p>
<p>Надзею: песціць і любіць!</p>
<p> </p>
<p>І колькі доўжыцца тут вёснам,</p>
<p>Кругавароту зім і лет -</p>
<p>Прыгожы, казачна-дзівосны</p>
<p>Дарыць ты будзеш дзецям свет.</p>
<p> </p>
<p>Пры ўмове, матухна, што сёння</p>
<p>Зямлі ўсёй дочкі і сыны</p>
<p>Развеяць змогуць назаўсёдна</p>
<p>Цень тэрмаядзернай вайны.</p>
<p> </p>
<p>Што ў цэлым свеце, на планеце,</p>
<p>Ва ўсіх краях, ва ўсіх кутках -</p>
<p>З'яднае ўсе людскія сэрцы</p>
<p>Твой вобраз з дзіцем на руках!..</p>
<p> </p>
<p> </p>
<h3><a id="chapter14"></a>Пашанаванне</h3>
<p> </p>
<p>- Сядайце, госцікі, сядайце!</p>
<p>- На покуць суньцеся - далей! -</p>
<p>Гукаў Тамаш - дуэтам з Анцяй.</p>
<p>- Ну, весялей жа, весялей!</p>
<p> </p>
<p>Ці мне ўсчынаць тут з вамі сварку?</p>
<p>Прашу вас, любыя, прашу!..</p>
<p>- На покуць трэба юбілярку! -</p>
<p>Напомніў Лёкса Тамашу.</p>
<p> </p>
<p>Тады і ўсе: - На покуць - маці!</p>
<p>- Пашану ёй найперш аддаць!</p>
<p>- А то сталы ваўсю дымяцца,</p>
<p>А юбіляркі - не відаць!..</p>
<p> </p>
<p>І маці выйшла - «пад канвоем»</p>
<p>Унукаў - хлопцаў і дзяўчат,</p>
<p>Хусціна золатам кляновым</p>
<p>Цвіла на згорбленых плячах.</p>
<p> </p>
<p>А пад хусцінай - дзякуй дзеткам! -</p>
<p>Навюткі джэмпер шарсцяны:</p>
<p>Хай бачаць людзі, што адзеткам</p>
<p>Не крыўдзяць дочкі і сыны.</p>
<p> </p>
<p>- На покуць, Сохвія Пятроўна! -</p>
<p>Гукнуў сусед - дзядок Сівец.</p>
<p>- А божа мой, ці не ўсё роўна</p>
<p>Старой мне, бабе, дзе сядзець?..</p>
<p> </p>
<p>Амаль сілком, усё ж на покуць</p>
<p>Пятроўну дзеці завялі.</p>
<p>Тады і ўсе - да локця локаць -</p>
<p>Садзіцца шчыльна пачалі.</p>
<p> </p>
<p>Каля Вячоркі ўлучыў сесці</p>
<p>Дырэктар школы Крутарог:</p>
<p>О так, на нейкім іншым месцы</p>
<p>Ён уявіць сябе не мог!</p>
<p> </p>
<p>Пры ім і жонка села горда.</p>
<p>Альжбета Францаўна - за ёй.</p>
<p>на рашыла вельмі цвёрда</p>
<p>Трымацца тактыкі сваёй.</p>
<p> </p>
<p>«Няхай не думае насмешна,</p>
<p>Што ў вочы лезу я... о не!</p>
<p>Калі хоць нешта... хоць бы нешта -</p>
<p>Ён сам падыдзе да мяне...»</p>
<p> </p>
<p>З другога боку да Сцяпана</p>
<p>Падсела Лёдзя з Вінцусём: -</p>
<p>Хоць тут цябе мне перапала:</p>
<p>Забыў, браток, мяне саўсём!..</p>
<p> </p>
<p>Насупраць - пара маладая:</p>
<p>Мікітаў сын - Рэппо Артур</p>
<p>І з ім - дзяўчына. Хто такая?</p>
<p>З радні? Прыезджая? Адкуль?</p>
<p> </p>
<p>Але ж і пекная дзяўчына!</p>
<p>Які жывы і ўдумны твар!</p>
<p>Сцяпан няўзнак стрыгнуў вачыма,</p>
<p>Пасля яшчэ - і раз, і два.</p>
<p> </p>
<p>І зразумеў: яна - чужая,</p>
<p>Не прадстаўляе тут радню.</p>
<p>К таму ж - амаль што не зважае</p>
<p>На кавалера балбатню.</p>
<p> </p>
<p>Яна яго, Вячоркі, слова,</p>
<p>Здаецца, ловіць неўпрыкмет!</p>
<p>Пагляд спаткаўшы выпадкова,</p>
<p>Пачырванела тут жа ўслед.</p>
<p> </p>
<p>«Ты хто такая, незнаёмка?</p>
<p>Што заірдзелася, як жар?..</p>
<p>Спытаць бы ў Лёдзі, ды няёмка:</p>
<p>Яшчэ Вінцусь адпусціць жарт...»</p>
<p> </p>
<p>Тым часам хтось музычна-лёгка</p>
<p>Па шкле відэльцам стаў званіць.</p>
<p>Ага, падняўся дзядзька Лёкса</p>
<p>І загрымеў: - Прашу наліць!</p>
<p> </p>
<p>Савет пляменнікаў гвалтоўна</p>
<p>Мяне прызначыў тамадой:</p>
<p>Маўляў, і цвёрда і тактоўна</p>
<p>Кіруй шаноўнай грамадой.</p>
<p> </p>
<p>А што ў застоллі - кіраванне?</p>
<p>Сачы, каб чуўся чарак звон!</p>
<p>То і пачнём жа чаркаванне,</p>
<p>Як чаркаваліся здавён.</p>
<p> </p>
<p>Хай кожны ўздыме келіх поўны</p>
<p>І скажа так за мной услед:</p>
<p>«Здароўе Сохвіі Пятроўны!</p>
<p>На сто гадоў! На сотню лет!»</p>
<p> </p>
<p>Усе запляскалі ў далоні,</p>
<p>Пасля ўзняліся з-за сталоў:</p>
<p>- Здароўе Сохвіі Пятроўны!</p>
<p>На сотню лет! На сто гадоў!</p>
<p> </p>
<p>Так пракрычалі хорам тройчы</p>
<p>І дружна выпілі да дна.</p>
<p>Завільгатнелі ў Зосі вочы,</p>
<p>Ды не ад хмельнага віна.</p>
<p> </p>
<p>Хусцінку - слёзы тыя ўцерці -</p>
<p>Дастала дзесьці з рукава.</p>
<p>- Дай божа вам здароўя, дзеці,</p>
<p>Пры вас я буду здарава...</p>
<p> </p>
<p>Хвілін праз пяць ці нават меней</p>
<p>Падняўся Лёкса за сталом:</p>
<p>- Сцяпан Якубавіч! Пляменнік!</p>
<p>Як ты ў нас знацен і вядом -</p>
<p> </p>
<p>Уваж хаціну, дзе радзіўся:</p>
<p>Скажы, брат, свой сыноўскі тост, -</p>
<p>Калі ў сталіцы не забыўся</p>
<p>Або ў дарозе не растрос!..</p>
<p> </p>
<p>Ох, гэты дзядзька языкаты:</p>
<p>Без падкалупкі - анідзе!</p>
<p>Сцяпан, прызнацца, быў бы рады</p>
<p>Не гаварыць пры грамадзе.</p>
<p> </p>
<p>Падыдзе, думаў, да матулі,</p>
<p>Абдыме, волю дасць слязе...</p>
<p>Аднак жа госці Лёксу чулі</p>
<p>І ўжо чакаюць. Сціхлі ўсе.</p>
<p> </p>
<p>- Паклон табе ад сэрца, мама, -</p>
<p>Пачаў няголасна Сцяпан. -</p>
<p>Ты без хлусні і без абмана</p>
<p>Трымала наш сямейны стан.</p>
<p> </p>
<p>Даверам нас, дзяцей, расціла,</p>
<p>Бо знала ты, што й цэлы свет -</p>
<p>Адно дамовіўшыся шчыра -</p>
<p>Пазбыцца зможа страшных бед.</p>
<p> </p>
<p>І не чытаўшы мудрых кніжак,</p>
<p>Спасцігла ісціну сама:</p>
<p>Няма Радзімы ў злыдняў хіжых</p>
<p>І Маці ў нелюдзяў - няма.</p>
<p> </p>
<p>Мы - тройчы дзеці ў вечным крузе:</p>
<p>Мы - дзеці роднае сям'і,</p>
<p>І - дзеці Маці-Беларусі,</p>
<p>І - дзеці Матухны-Зямлі.</p>
<p> </p>
<p>Трайны ён, круг, ды недзялімы:</p>
<p>Бо сёння - як ні паглядзім -</p>
<p>А лёс Дзяцей, і лёс Радзімы,</p>
<p>І лёс Планеты - лёс адзін.</p>
<p> </p>
<p>І ўсе мы разам у адказе</p>
<p>За гэты вечны круг жыцця.</p>
<p>Хвала ж таму, хто ў трудным часе</p>
<p>Без мітусні і без ныцця</p>
<p> </p>
<p>Сваё праходзіць... Так, як мама, -</p>
<p>Сцяпан праз паузу дадаў.</p>
<p>Абняў старую ўсхвалявана</p>
<p>І рукі ёй пацалаваў.</p>
<p> </p>
<p>Усе запляскалі. У шуме</p>
<p>Сёй-той з радні слязіну сцёр.</p>
<p>А Крутарог гукнуў:</p>
<p>«Віншую! От гэта тост! Усім узор!..»</p>
<p> </p>
<p>Застолле ўраз павесялела,</p>
<p>Настрой і тонус набыло -</p>
<p>Загаманіла, зазвінела,</p>
<p>Забразгатала, загуло.</p>
<p> </p>
<p>І зноў з паглядам незнаёмкі</p>
<p>Спаткаўся позіркам Сцяпан.</p>
<p>«Ах, не рашай галаваломкі -</p>
<p>Знаёмся сам, стары чурбан!..»</p>
<p> </p>
<p>- Прабачце, хто вы?</p>
<p>- Я? Мар'яна. Бібліятэкар СДК.</p>
<p>- З чыйго ж вы роду - не прыгляну?..</p>
<p>- Наш род не з гэтага кутка...</p>
<p> </p>
<p>Сцяпан адчуў, як загайдала</p>
<p>Яго на стромкім грэбні хваль.</p>
<p>«Якоесь свята нагадала...</p>
<p>Якуюсь сонечную даль...»</p>
<p> </p>
<p>Лінуў у чаркі, аж расплёскаў, -</p>
<p>Душа пайшла праз берагі:</p>
<p>- Давайце... вып'ем за знаёмства,</p>
<p>Так, так - мы з вамі, без чаргі...</p>
<p> </p>
<p>Напэўна, быў у гэтым жэсце</p>
<p>І неўсвядомлены разлік:</p>
<p>Усё з'яснілася нарэшце -</p>
<p>Далёкай смуты прывід знік.</p>
<p> </p>
<p>Хай бачыць Аля, як свабодна</p>
<p>Ён пачуваецца пры ёй:</p>
<p>Іх май у вечнасць беззваротна</p>
<p>Плынь часу знесла быстрынёй...</p>
<p> </p>
<p>Альжбета Францаўна умлела:</p>
<p>Мар'яна чокаецца з ім!</p>
<p>І нават неяк вельмі смела</p>
<p>Яму ўсміхаецца прытым!</p>
<p> </p>
<p>«Ну, гэта ўжо, дачка, занадта!</p>
<p>Нягожа так у грамадзе!</p>
<p>Пасля за ўсё адказвай матка,</p>
<p>Бо на мяне ж усё ўспадзе!..</p>
<p> </p>
<p>Але й Сцяпан!.. Аж дзіўна проста:</p>
<p>Нашто ён гэтак? Сам наліў</p>
<p>Для нечарговага, бач, тоста!</p>
<p>Зашмат ёй чэсці адваліў!..</p>
<p> </p>
<p>Ну, пазнаёміўся - і добра.</p>
<p>Ці то ўжо гэткі значны факт,</p>
<p>Каб нават чокацца асобна?</p>
<p>Хоць кампазітар, а - дзівак!..»</p>
<p> </p>
<p>Так гаварыла-разважала</p>
<p>Альжбета Францаўна з сабой,</p>
<p>І сэрца здрадна задрыжала -</p>
<p>Дало трывожны перабой.</p>
<p> </p>
<p>Тут дзядзька Лёкса па пасудзе</p>
<p>Ударыў зноў: - Прашу наліць!</p>
<p>Мікіта Зміцеравіч будзе</p>
<p>У гонар маці гаварыць!</p>
<p> </p>
<p>Мікіта вычакаў хвіліну,</p>
<p>Пакуль заціх-улёгся шум,</p>
<p>Устаў паважна, нос закінуў,</p>
<p>Як перад люстрам харашун.</p>
<p> </p>
<p>- Што ж, еслі просіць прадсядацель,</p>
<p>Ці, ізвіняюсь, тамада,</p>
<p>Каб я сказаў што к гэтай даце,</p>
<p>То я далжон адвеціць: да!</p>
<p> </p>
<p>Дык вот у нашай юбіляркі</p>
<p>Есь многа качастваў такіх,</p>
<p>Што быў бы грэх не выпіць чаркі,</p>
<p>Не ўшанаваць пачотам іх.</p>
<p> </p>
<p>А першым качаствам законна</p>
<p>Шчытаю я без лішніх слоў,</p>
<p>Што, хоць і ў возрасце прыклонным,</p>
<p>Ана не знаець дактароў.</p>
<p> </p>
<p>Другое качаства па праву</p>
<p>Адмецім такжа мы спаўна,</p>
<p>Што патрудзілася на славу</p>
<p>За жызь працоўную ана.</p>
<p> </p>
<p>А трэцім качаствам гардзіцца</p>
<p>Найболей нада, што ўдава</p>
<p>Зрасціла нас, как гаварыцца,</p>
<p>І ў жызь пуцёўку нам дала.</p>
<p> </p>
<p>У ту вужасную разруху,</p>
<p>Благадара і вапракі,</p>
<p>Ана не пала сілай духу:</p>
<p>Пускала нас - как пціц,з рукі!..</p>
<p> </p>
<p>Тут выйшла пауза малая,</p>
<p>І д'ябал Вінька не стрываў:</p>
<p>- А што бабуся залатая</p>
<p>І ўнукаў любіць - не сказаў!</p>
<p> </p>
<p>Мікіта згроб сурвэтку ў пальцы,</p>
<p>Махнуў рукою, як ластом:</p>
<p>- А вы мяне не папраўляйце! -</p>
<p>Раўнуў на Віньку цераз стол.</p>
<p> </p>
<p>- Я лучча знаю, што бабуся!</p>
<p>І ўсё я знаю, што к чаму!</p>
<p>А еслі ў чом і абшыбуся -</p>
<p>Мяне паправіць есь каму!</p>
<p> </p>
<p>Наліўся чырванню, засопся</p>
<p>І сеў, забыўшыся на тост.</p>
<p>- Іш, папраўляць мяне знайшоўся!</p>
<p>Схадзі папраў цяляці хвост!..</p>
<p> </p>
<p>Застолле зразу анямела,</p>
<p>Уткнула ў скацерку насы,</p>
<p>А потым ціха і нясмела</p>
<p>Сям-там узніклі галасы:</p>
<p> </p>
<p>- Яно, падумаўшы, канешна,</p>
<p>Перабіваць другіх не варт...</p>
<p>- Хацеў - пацешна, выйшла - грэшна...</p>
<p>- Дык ён жа, мабыць, гэта ў жарт?..</p>
<p> </p>
<p>Сцяпан глядзеў на край кілішка,</p>
<p>Было ад сораму - хоць плач:</p>
<p>«Ну, і Мікішка! Ну й Мікішка!</p>
<p>Хоць маму ўважыў бы, таўкач!..»</p>
<p> </p>
<p>Няёмкасць зняў пляменнік Зосін -</p>
<p>Нібыта ў бочку, грымнуў бас:</p>
<p>- Мікіта Зміцеравіч, просім</p>
<p>Не сердаваць і кончыць сказ!</p>
<p> </p>
<p>Тады й Тамаш ускінуў вочы,</p>
<p>Адчуў сябе гаспадаром:</p>
<p>- Ты трэцім качаствам закончыў,</p>
<p>Кажы далей, ды і кульнём!</p>
<p> </p>
<p>- А просім, просім! - раптам госці</p>
<p>Сыпнулі хорам, дружна ў лад.</p>
<p>Мікіта й сам уцяміў штосьці</p>
<p>І адарваў ад крэсла зад.</p>
<p> </p>
<p>Устаў, узяў у пальцы чарку,</p>
<p>Хвіліну важна памаўчаў</p>
<p>І ў тым жа тоне, так жа ярка</p>
<p>Сказ прапановай увянчаў:</p>
<p> </p>
<p>- І так, за здравіе мамашы</p>
<p>І за дальнейшы, значыць, рост</p>
<p>Праізвадзіцельнасці нашай</p>
<p>Я прыдлагаю выпіць тост!..</p>
<p> </p>
<p>Кульнуў, кілішачак на сподак</p>
<p>Паставіў, смачна крактануў</p>
<p>І пад грунтоўны падбародак</p>
<p>Сурвэтку рогам падаткнуў.</p>
<p> </p>
<p>Яму папляскалі актыўна -</p>
<p>З надбаўкай яўнай, з каптуром,</p>
<p>Каб гэтым самым калектыўна</p>
<p>Кампенсаваць «маральны ўрон».</p>
<p> </p>
<p>Вінцусь нагнуўся да суседкі,</p>
<p>Шапнуў: «Во злосны! Як шашок!</p>
<p>А знаеш ты, чаму ён гэткі?</p>
<p>Што сэрца блізка ад кішок!..»</p>
<p> </p>
<p>Прайшла няёмкасці хвіліна -</p>
<p>І зноў застолле ажыло:</p>
<p>Забразгатала, зазваніла,</p>
<p>Загаманіла, загуло.</p>
<p> </p>
<p>Запрацавалі безадмоўна</p>
<p>Відэльцы, лыжкі і нажы.</p>
<p>- О, гэта ўсмажана цудоўна!</p>
<p>Не закусь - свята для душы!</p>
<p> </p>
<p>Пакласці вам? - А што за закусь?</p>
<p>- Я й сам не ведаю, дальбог,</p>
<p>Але ручаюся за якасць! -</p>
<p>Прыцмокнуў смачна Крутарог.</p>
<p> </p>
<p>- Хоць закрычы: кухарцы - брава!</p>
<p>Якія скабкі! А кулеш!</p>
<p>Ну, смаката! З такою стравай</p>
<p>І рашпіль нават праглынеш!..</p>
<p> </p>
<p>Пасля «свянцоных» грам дырэктар</p>
<p>Закускам ганьбы не даваў:</p>
<p>З прыцмокам, з воклічамі, з крэктам</p>
<p>Без перадухі трамбаваў.</p>
<p> </p>
<p>Свой грэх застольны - добра з'есці,</p>
<p>Умяць мяснога лішні фунт -</p>
<p>Ён знаў, таму любіў падвесці</p>
<p>Пад гэту слабасць пэўны грунт.</p>
<p> </p>
<p>- З пары, як стрыглі мы калоссе</p>
<p>Ды боршч варылі з лебяды,</p>
<p>На ўсё жыццё ў нас засталося</p>
<p>Нераўнадушша да яды.</p>
<p> </p>
<p>Псіхалагічна - беднасць тая,</p>
<p>Якой душу гняло штодзень,</p>
<p>Нас і дасюль не адпускае</p>
<p>І пераследуе, як цень.</p>
<p> </p>
<p>Таму й дзябёлыя мы целам</p>
<p>І трацім форму, трацім спрыт,</p>
<p>Што пакаленне наша ў цэлым</p>
<p>Не знае скарг на апетыт.</p>
<p> </p>
<p>Ну, як? Давайце ваш відэлец -</p>
<p>Яшчэ кусочак пакладу!..</p>
<p>Між тым Вінцусь, аматар цвеліць,</p>
<p>У крыўдзе быў на грамаду.</p>
<p> </p>
<p>Прывыкшы ў рожкі з сваякамі,</p>
<p>Ён тут жа вытыркнуўся ўвесь:</p>
<p>- Народ кускі бярэ рукамі!</p>
<p>Народ відэльцамі не есць!</p>
<p> </p>
<p>Вячорка, цэнячы дасціпнасць,</p>
<p>З усмешкай рэпліку прыняў:</p>
<p>Сапраўдны гумар - як гасціннасць,</p>
<p>У ім асновай - дабрыня.</p>
<p> </p>
<p>А для Мікіты шваграў досціп</p>
<p>Быў толькі выпад і падвох.</p>
<p>- Ты б у сябе, сабраўшы госці,</p>
<p>Агітаваць за гэта мог!..</p>
<p> </p>
<p>Ды што для Вінькі злосць Мікіты?</p>
<p>Што новы хвораст для агню.</p>
<p>А асабліва ён падпіты</p>
<p>Любіў пацвеліваць радню.</p>
<p> </p>
<p>Таму, як раптам, ненаўмысна,</p>
<p>Кілішак з тоненькай нагой</p>
<p>Мікіта ў пальцах пераціснуў, -</p>
<p>Вінцусь пальнуў туды чаргой:</p>
<p> </p>
<p>- Крышталем цёмнасць даканалі.</p>
<p>Між іншым, мілыя мае:</p>
<p>Народ куляе стаканамі,</p>
<p>Народ кілішкамі не п'е!..</p>
<p> </p>
<p>Дарэчы, трэба тут зазначыць:</p>
<p>Ён меў адменны зрок і слых:</p>
<p>Усіх ён чуў, усіх ён бачыў</p>
<p>І тут як тут браў слова ўміг.</p>
<p> </p>
<p>Хоць апетытам некапрызным</p>
<p>Быў прыкаваны да стала -</p>
<p>Сваім абсурдным афарызмам</p>
<p>Ураз любога даставаў.</p>
<p> </p>
<p>І так у гутарку ўключаўся,</p>
<p>Такі даваў ёй паварот -</p>
<p>Што ўжо крыху бянтэжыў часам</p>
<p>Не толькі швагра, а й «народ».</p>
<p> </p>
<p> </p>
<h3><a id="chapter15"></a>Гамана ў застоллі</h3>
<p> </p>
<p>Народ, што праўда, быў застольны,</p>
<p>І гэта трэба разумець:</p>
<p>Ён і на слоўца болей вольны</p>
<p>І болей здольны пашумець.</p>
<p> </p>
<p>Яму душу адкрыць ахвота -</p>
<p>Наросхрыст,</p>
<p>насцеж,</p>
<p>нарасхляб,</p>
<p>Каб выйшла вон уся згрызота -</p>
<p>На суд людскі і на разгляд.</p>
<p> </p>
<p>І ён гаворыць! Хто - з суседам,</p>
<p>Што каля боку, хто - праз стол,</p>
<p>Хто - сам з сабой, хто - з цэлым светам...</p>
<p>Усе - гавораць! А пра што?</p>
<p> </p>
<p>Пра што? Давай, чытач, хоць трохі</p>
<p>Мы іх паслухаем з табой:</p>
<p>Ці ўловім дух і стыль эпохі</p>
<p>У гамане па кругавой?</p>
<p> </p>
<p>З каго пачнём? З дзядоў, канечне.</p>
<p>Старым пашану аддадзім.</p>
<p>Ці ёсць у мудрасці запечнай</p>
<p>Для нас што-небудзь - паглядзім.</p>
<p> </p>
<p>- Калісь да гэтай самай «рускай», -</p>
<p>Пачаў разважна дзед Сівец, -</p>
<p>Быў селядзец у нас закускай -</p>
<p>Салёны, з бочкі, селядзец!</p>
<p> </p>
<p>Ляжаў і керчанскі, бывала,</p>
<p>І астраханскі - на выбор!</p>
<p>Цяпер ніякага не стала.</p>
<p>Гавораць: звёўся, перамёр!</p>
<p> </p>
<p>- А як яму не перамёрці, -</p>
<p>Прадоўжыў гучна дзед Сакол,</p>
<p>Пры чалавечай нашай корці</p>
<p>Усё паскудзіць навакол?</p>
<p> </p>
<p>Якая толькі смерць-атрута</p>
<p>У нашы рэкі не бяжыць,</p>
<p>А з рэк - у мора, па маршруту.</p>
<p>Дзе ж селядзец той будзе жыць?..</p>
<p> </p>
<p>І тут Вінцусь «уторкнуў шпільку» -</p>
<p>Прытворным тонам мудраца:</p>
<p>- Народ усмак цярэбіць кільку!</p>
<p>Народ не просіць селядца!</p>
<p> </p>
<p>- Цяпер прызнаны і ўхвалёны, -</p>
<p>Яму ў адказ загуў Сівец, -</p>
<p>Марынаваны ці салёны,</p>
<p>Як след прыпраўлены, грыбец!</p>
<p> </p>
<p>Баравічок марынаваны</p>
<p>Не ўступіць закусі любой!</p>
<p>А рыжык! Пане мой каханы!</p>
<p>Адно падхоплівай губой!</p>
<p> </p>
<p>Салёны рыжык - гэта, братка,</p>
<p>Табе не нейкі чорны грузд:</p>
<p>Усю талерку зменціш гладка,</p>
<p>Калі, вядома, маеш густ!..</p>
<p> </p>
<p>І зноў Вінцусь - ну дай ты рады! -</p>
<p>Гукнуў - аж рэха на дварэ:</p>
<p>- Народ любому грыбу рады!</p>
<p>Народ і порхаўкі бярэ!</p>
<p> </p>
<p>- Вось тут, шаноўны, ты ўжо хлусіш!</p>
<p>Народ якраз наадварот -</p>
<p>Прынамсі, ў нас, у Беларусі -</p>
<p>Не ўсякі грыб піхае ў рот.</p>
<p> </p>
<p>- Антось казаў: паэта знае,</p>
<p>Здаецца, прозвішча на -ок,</p>
<p>Той, праўда, порхаўкі збірае,</p>
<p>Пакуль яны - як тваражок.</p>
<p> </p>
<p>- Дык што за дзіва! Свенты Езус!</p>
<p>Адзін з заезджых грыбнікоў</p>
<p>Браў тыя ў нас, што з долу лезуць</p>
<p>Каля сухіх каравякоў!</p>
<p> </p>
<p>Насіўся полем як шалёны;</p>
<p>Калі ж я жарт пусціў з губы -</p>
<p>Ён крыкнуў: «Гэта ж - чампіёны!</p>
<p>Найсаладзейшыя грыбы!»</p>
<p> </p>
<p>Я не здзіўлюся, калі скора</p>
<p>Аб'явіць нейкі балантэс,</p>
<p>Што запяканка з мухамора -</p>
<p>Найдарагі далікатэс!</p>
<p> </p>
<p>- Вось ты смяешся, а тым часам</p>
<p>Усё да гэтага ідзе:</p>
<p>Так, скора ўбачыш вокам ласым</p>
<p>І мухамор на скаўрадзе!</p>
<p> </p>
<p>У грыбаварні вунь загрузка</p>
<p>Штогод змяншаецца ўдвая.</p>
<p>«Неперспектыўная закуска!» -</p>
<p>Вось так, браткі, скажу вам я.</p>
<p> </p>
<p>Мы лёс грыбоў тады рашылі -</p>
<p>І многіх ягад, зёлак, траў, -</p>
<p>Калі магутны плуг машынны</p>
<p>У грунце вены перарваў.</p>
<p> </p>
<p>Ці ж будзе лес грыбной кладоўкай,</p>
<p>Калі ў яго аж страх зайсці:</p>
<p>Нідзе - і ў цені нават - долках</p>
<p>Зялёнай плямы не знайсці!</p>
<p> </p>
<p>Усохла ўсё і перасохла,</p>
<p>Трашчыць, як порах, пад нагой.</p>
<p>Не дастае карэнне сокаў -</p>
<p>Спажыўнай вільгаці зямной...</p>
<p> </p>
<p>Ага! Няспешна, па-старэчы,</p>
<p>Пачаўшы з закусі, з яды,</p>
<p>Усё ж узбіліся нарэшце</p>
<p>На тэму важную дзяды.</p>
<p> </p>
<p>Ну што ж, няхай памітынгуюць,</p>
<p>Хай на здароўе пабурчаць,</p>
<p>А мы кампанійку другую</p>
<p>З табой паслухаем, чытач.</p>
<p> </p>
<p>Вунь - штось мурлыкаюць інтымна</p>
<p>Сяброўкі даўнішнія дзве.</p>
<p>Ці не аб тым яны, што стыдна</p>
<p>Сказаць услых пры грамадзе?</p>
<p> </p>
<p>- Цяпер з нас кожны сам сабою -</p>
<p>У шлюбе больш «не састаім».</p>
<p>Ад жаніхоў - няма адбою!</p>
<p>А ты як - з дзедам са сваім?</p>
<p> </p>
<p>- Жыву... Ты ж ведаеш Ямполя:</p>
<p>Не я пры ім, а ён пры мне.</p>
<p>Адной і ўцехі, што ніколі</p>
<p>І словам колкім не кране.</p>
<p> </p>
<p>Са мной ён пурхацца не можа:</p>
<p>Я ж кожны дзень пры барышы...</p>
<p>- Дык вельмі добра! Дай вам божа!</p>
<p>А ёсць хто-небудзь... для душы?</p>
<p> </p>
<p>- Ну, калі хочаш ты ўжо ведаць -</p>
<p>І для душы таксама... ёсць.</p>
<p>А што? Варочаючы дзеда,</p>
<p>Намарна страціць маладосць?</p>
<p> </p>
<p>Каб я была якой нягеглай</p>
<p>Або дурной - ні даць ні ўзяць...</p>
<p>Вось, ад'язджаючы, забегла</p>
<p>Касцюм свой новы паказаць.</p>
<p> </p>
<p>Якраз купіла ў нашым ЦУМе.</p>
<p>І знаеш, што ён мне сказаў?</p>
<p>«Ты хараша ў любым касцюме!»</p>
<p>І яшчэ больш за сэрца ўзяў!..</p>
<p> </p>
<p>Не, гэта слухаць нецікава!</p>
<p>Здзівіла б болей навіна,</p>
<p>Каб маладуха не ўцякала</p>
<p>Ад дзедугана-гругана.</p>
<p> </p>
<p>Мы гэткіх шлюбаў многа знаем:</p>
<p>На кветках жэняцца карчы,</p>
<p>І тым карчам мы спачуваем,</p>
<p>Але не можам памагчы.</p>
<p> </p>
<p>Мы нават чулі пра здарэнне,</p>
<p>Калі нямоглы корч адзін</p>
<p>На разагрэтую патэльню</p>
<p>Ад злосці жонку пасадзіў.</p>
<p> </p>
<p>А што падняў там за праблему</p>
<p>Перад суседам тамада?</p>
<p>- Мне сын купіў касцюм з крышплену -</p>
<p>Дык братка мой: адна бяда!</p>
<p> </p>
<p>Якой мне радасці, што модны?</p>
<p>Прайдуся ў ім туды-сюды -</p>
<p>Дамоў вяртаюся аж мокры,</p>
<p>Як быццам вылезшы з вады!</p>
<p> </p>
<p>Што не камечыцца - я знаю,</p>
<p>Ды толькі ён не для мяне:</p>
<p>Пацею, млею і канаю</p>
<p>У гэтым штучным палатне.</p>
<p> </p>
<p>А мы пытаемся ў вучоных</p>
<p>І самі ў думках моршчым лоб,</p>
<p>Адкуль усякіх незлічоных</p>
<p>На нас звалілася хвароб?</p>
<p> </p>
<p>І дурню ясна, дзе прычыны:</p>
<p>Не трэба хіміяй фарсіць,</p>
<p>А трэба з лёну ды аўчыны</p>
<p>На целе вопратку насіць!..</p>
<p> </p>
<p>Катэгарычны дзядзька вельмі.</p>
<p>Ды, як мы ўпэўнімся вось-вось,</p>
<p>Тут сэнс пытання не ў крымплене,</p>
<p>Нашмат шырэйшы сэнс тут ёсць.</p>
<p> </p>
<p>- Дык, значыць, ты супроць прагрэсу? -</p>
<p>Спытаў уедліва сусед.</p>
<p>- Э, не! Хоць родам я і з лесу -</p>
<p>Мяне на мушку браць не след!</p>
<p> </p>
<p>Я - за прагрэс! І ўвесь мой клопат</p>
<p>У тым, што мы, мясцовы люд,</p>
<p>Не беражом, не цэнім вопыт,</p>
<p>Які ў вяках капіўся тут.</p>
<p> </p>
<p>Давай, каб больш было канкрэтна,</p>
<p>Сабе ж пытанне зададзім:</p>
<p>Чаму з табой мы гэтак рэдка</p>
<p>Бліны-грачанікі ядзім?</p>
<p> </p>
<p>- Таму, што мала сеем грэчкі.</p>
<p>- Ну, а чаму? - пытанне зноў.</p>
<p>- Ды абыходжуся я, зрэшты,</p>
<p>І без грачанікаў-бліноў!</p>
<p> </p>
<p>- Ты абыходзішся - то добра:</p>
<p>Да іншых, значыцца, прывык.</p>
<p>А ў Тамаша, у хлебароба,</p>
<p>Спытаў? Ці ён ўжо не ў лік?</p>
<p> </p>
<p>У нас жа грэчка слаўна родзіць!</p>
<p>Мы можам мець яе ў адвал!</p>
<p>Чаму ж не маем? Што нам шкодзіць?</p>
<p>Стандарт і вал. Агульны вал.</p>
<p> </p>
<p>Раней мужык, хоць жыў і бедна</p>
<p>І цёмны быў, а ведаў ён:</p>
<p>Да жыта й бульбы адпаведна</p>
<p>Патрэбен грэчачкі загон!</p>
<p> </p>
<p>Дык вось прагрэс я мыслю гэтак,</p>
<p>А ты на вус матаць сызволь:</p>
<p>Засеем грэчкаю палетак -</p>
<p>«Дзе боб?», спытаю, «дзе фасоль?»...</p>
<p> </p>
<p>Ну, што, чытач? Бадай, даволі</p>
<p>Нам слухаць Лёксу-тамаду, -</p>
<p>Іначай я цябе ніколі</p>
<p>Наўкруг стала не абвяду.</p>
<p> </p>
<p>Хадзем са мной далей застоллем.</p>
<p>Вунь - бачыш гэных двух мужчын?</p>
<p>Давай ля іх крыху прыстоім -</p>
<p>Удумна гутараць! Аб чым?</p>
<p> </p>
<p>- У нас падобных сем'яў многа,</p>
<p>Дзе ён - мужчына без заган:</p>
<p>Па ўсіх стаццях узяў ад бога -</p>
<p>Іван-царэвіч - як ні глянь!</p>
<p> </p>
<p>А жонка - чорт ляпіў, напэўна!</p>
<p>Супроць яго - як ноч і дзень!</p>
<p>Такая, братачка, царэўна -</p>
<p>Хоць ты аброць на морду ўздзень!</p>
<p> </p>
<p>Ну, сапраўды: якая ж пара?</p>
<p>Асілак, волат, багатыр -</p>
<p>І - сухарэбрая гаргара,</p>
<p>Яшчэ й гундосая прытым!</p>
<p> </p>
<p>Або такая малюпашка,</p>
<p>Што меншай нельга і ўявіць,</p>
<p>Што і ў пасцелі нават цяжка</p>
<p>Пад коўдрай граблямі злавіць!</p>
<p> </p>
<p>А ў той жа час плюгаваморды</p>
<p>І віслазады бегемот -</p>
<p>Глядзіш - вядзе пад ручку, горды,</p>
<p>Такую жонку - божа мой!</p>
<p> </p>
<p>Ну рыхтык - з казкі Васіліса!</p>
<p>Нашто ж ёй гэны вымяед?</p>
<p>Ды на яе ж гатоў маліцца</p>
<p>Найлепшы, можа быць, паэт!</p>
<p> </p>
<p>Не знаю, лёс тут неабачны?</p>
<p>Ці так само пайшло здаўна?</p>
<p>Найлепшы яблык - самы смачны</p>
<p>І самы спелы - есць свіння!..</p>
<p> </p>
<p>Ну, вось, культурныя нібыта,</p>
<p>А зноў - пра жонак і мужоў.</p>
<p>Не, гэта тэма страшна збіта</p>
<p>І намі вычарпана ўжо.</p>
<p> </p>
<p>Далей пакруцім круг сябрынны!</p>
<p>Чаго, напрыклад, хмурыць лоб</p>
<p>Ля боку ўласнай палавіны</p>
<p>Пляменнік Сохвіі Пракоп?</p>
<p> </p>
<p>- Схадзі, як вылезем, на пошту</p>
<p>І ў Мінск дачушкам пазвані,</p>
<p>Каб пакупалі ў тазе кошку,</p>
<p>Як прыйдзе вечарам з гульні.</p>
<p> </p>
<p>А то яшчэ якой заразы</p>
<p>Дзе набярэцца ля вуглоў.</p>
<p>Ты чуў?.. Чаго ж, як ад абразы,</p>
<p> </p>
<p>Ты ад маіх скрывіўся слоў?</p>
<p> </p>
<p>- А ты цішэй бы гаварыла,</p>
<p>Магла б і ведаць, што не ўсім</p>
<p>Пра нашу кошку слухаць міла! -</p>
<p>І ён пагляд наўзбоч скасіў.</p>
<p> </p>
<p>На Вінцуся? Ну, зразумела:</p>
<p>Пачуў, напэўна, што сваяк</p>
<p>Якраз узяўся пляжыць смела</p>
<p>Кармільцаў кошак і сабак.</p>
<p> </p>
<p>- Нам пачалі давацца ў знакі</p>
<p>Як звышбюджэтныя раты -</p>
<p>Дэкаратыўныя сабакі,</p>
<p>Дэкаратыўныя каты,</p>
<p> </p>
<p>Што не бягуць на паляванне</p>
<p>І што не ловяць пацукоў.</p>
<p>Таму - законнае пытанне:</p>
<p>А хто гадуе тых псюкоў?</p>
<p> </p>
<p>Нядаўна ў нашым магазіне</p>
<p>Я назіраў - быў сведкай сам,</p>
<p>Як выбірала мяса псіне</p>
<p>Адна фуфырная мадам.</p>
<p> </p>
<p>Перабарляла ўвесь прылавак</p>
<p>І ўрэшце кажа: «Прадавец!</p>
<p>Знайдзіце выразкі кавалак -</p>
<p>Наш цюцік гэткага не есць!»</p>
<p> </p>
<p>«Ядры ж тваю раскачарэжку!» -</p>
<p>Я ціха вылаяўся ўсмак.</p>
<p>Дык значыць я, на здзек-насмешку,</p>
<p>Ем, што не годна для сабак?</p>
<p> </p>
<p>Не, вы задумайцеся толькі:</p>
<p>Выходзіць так, што ў кабяля</p>
<p>І густ на мяса болей тонкі?</p>
<p>Танчэй на цэлага рубля!</p>
<p> </p>
<p>Ну, прадавец ёй рэзнуў прама</p>
<p>І нават пальцам пагразіў:</p>
<p>«Вы не туды прыйшлі, мадама!</p>
<p>Тут не сабачы магазін!..»</p>
<p> </p>
<p>Вінцусь замоўк - чакаў, напэўна,</p>
<p>Што зараз нехта ў грамадзе</p>
<p>Яго дапоўніць так жа гнеўна</p>
<p>І тэме рысу падвядзе.</p>
<p> </p>
<p>Але апроч «так, так, і варта»,</p>
<p>Нічога болей не пачуў</p>
<p>І нават неяк вінавата</p>
<p>Прымружыў посмех уваччу.</p>
<p> </p>
<p>Каб не цягнулася няёмкасць -</p>
<p>Наліў суседу леваруч</p>
<p>І, крутануўшы на ўсю громкасць,</p>
<p>У іншы бок даў слову рух.</p>
<p> </p>
<p>- Ты што раскіс, мой мілы Зэлік?</p>
<p>Што глюгу звесіў над губой?</p>
<p>Давай, брат, - келіхам аб келіх!</p>
<p>Ці ж мы не родзічы з табой?</p>
<p> </p>
<p>- Э-э, братка-братачка, каб мог я</p>
<p>Заразу гэтую глытаць -</p>
<p>Я б за здароўе бабы Зохвы</p>
<p>Быў рад і ў бутлі дна дастаць!</p>
<p> </p>
<p>- Ты не зважай, што трохі шлакам</p>
<p>Ці дрывясінаю смярдзіць.</p>
<p>Народ не гоніцца за смакам!</p>
<p>Народ на градусы глядзіць!</p>
<p> </p>
<p>Ты ж ад прыроды мудрамыслы</p>
<p>І энергічны чалавек,</p>
<p>А вось не п'еш - таму і кіслы,</p>
<p>Як нечым скрыўджаны навек.</p>
<p> </p>
<p>Эх, Зэля, Зэля, мілы Зэля!</p>
<p>Ты б лепшы быў з усіх сяброў,</p>
<p>Каб не баяўся гэта зелле</p>
<p>Пускаць сабе хоць трохі ў кроў!</p>
<p> </p>
<p>- Хоць трохі я пусціў, хоць трохі!</p>
<p>Праз не магу, праз калаццё,</p>
<p>Глынуў у гонар бабы Зохвы -</p>
<p>Каб ёй на доўгае жыццё!..</p>
<p> </p>
<p>- Ах, значыць, выжлукціў кілішак?</p>
<p>Дык ты герой, брат, упаўне!</p>
<p>Запомнім гэта і запішам</p>
<p>Хоць качаргою на сцяне!..</p>
<p> </p>
<p>Аднак жа годзе пра «глытанне»</p>
<p>І годзе ўвагі Вінцусю.</p>
<p>Тым больш што побач між братамі</p>
<p>Ідзе дыскусія ваўсю.</p>
<p> </p>
<p>Антось-філосаф і Мікіта</p>
<p>За штось счапіліся не ў жарт.</p>
<p>Ну-ну! Чыё з іх будзе біта</p>
<p>І хто пакажа большы гарт?</p>
<p> </p>
<p>Ого, на чым так не па-брацку</p>
<p>Яны скрыжоўваюць мячы:</p>
<p>Літаратуры і мастацтва</p>
<p>Іх сутыкнулі дзеячы!</p>
<p> </p>
<p>- Аб іхняй творчасці я ў курсе,</p>
<p>І я далжон табе сказаць:</p>
<p>Ты брось! Тут дзела не ва ўкусе!</p>
<p>За жабры нада іх узяць!</p>
<p> </p>
<p>Даволі ўжо качаць Машэку!</p>
<p>Даволі смех пускаць з пяра</p>
<p>І ўрэд прыносіць чалавеку -</p>
<p>Замест здароўя і дабра!</p>
<p> </p>
<p>У наша ўрэмя, калі спутнік</p>
<p>Над светам космас бараздзіць -</p>
<p>Сатырапісцаў баламутных</p>
<p>Пазорам нада прыгваздзіць!</p>
<p> </p>
<p>- За што ж, Мікіта? Праўда ў творах,</p>
<p>Якой бы горкай ні была -</p>
<p>Яна ніколі нам не вораг,</p>
<p>Не зло для нас і не бяда.</p>
<p> </p>
<p>Як той папутны ў моры вецер,</p>
<p>Яна ўсёй сутнасцю сваёй</p>
<p>За нас - і больш за ўсіх на свеце</p>
<p>Мы зацікаўленыя ў ёй!..</p>
<p> </p>
<p>Ну, што, чытач? Відаць, філосаф</p>
<p>У ім абранай галіне -</p>
<p>Як той казаў - не з голых-босых</p>
<p>І нешта мае ў галаве?</p>
<p> </p>
<p>Мікіту б лепей не спрачацца,</p>
<p>Ды хіба ён уступіць верх?</p>
<p>Калі не тут - то дзесь пры чарцы</p>
<p>Яшчэ свой пусціць «фэерверк»!</p>
<p> </p>
<p>Але мы спрэчку іх пакінем,</p>
<p>А лепш паслухаем крыху,</p>
<p>Як запрашае гаспадыня</p>
<p>Гасцей адведаць смакату.</p>
<p> </p>
<p>- Ты ж піражка вазьмі, Барбарка!</p>
<p>Ой, крыўдзіш, кумка, даліпан!</p>
<p>Хоць пакаштуй, чаго ён варты -</p>
<p>Ці ўдаўся гэты марцыпан?</p>
<p> </p>
<p>- Маўчы, кума, і не кажы ты!</p>
<p>Ну як вазьму я піражка?</p>
<p>Ці мой трыбух з трох полак сшыты?</p>
<p>Ці паўтара мяшка - кішка?</p>
<p> </p>
<p>- На гэткі смачненькі кусочак -</p>
<p>Ты паглядзі: у мёдзе ўвесь! -</p>
<p>Яшчэ там знойдзецца куточак,</p>
<p>Бо застанецца - хто ж паесь?</p>
<p> </p>
<p>А ты, Рыгор? Ну - колькі змогі!</p>
<p>- Не, я мучнога не хачу:</p>
<p>Я ж не жанчына - я ж хоць трохі</p>
<p>Яшчэ за таліяй сачу!</p>
<p> </p>
<p>- Каб ты з сваёю таляй спёкся!</p>
<p>Яшчэ і дражніць баб!</p>
<p>Ты еш, Пакуль, як кажа дзядзька Лёкса,</p>
<p>Стол жыватом не адапхнеш!</p>
<p> </p>
<p>Ты б сам сябе акінуў вокам:</p>
<p>Усмяг і высах у сцябле -</p>
<p>Як тычка! Зломішся няўрокам -</p>
<p>То пасмяёмся мы з цябе!</p>
<p> </p>
<p>- А хіба лепш, калі здаровы</p>
<p>І малады дзяцюк ідзе,</p>
<p>А той жывот - нібы ў каровы,</p>
<p>Што вось-вось двойню прывядзе?</p>
<p> </p>
<p>Па-мойму, гэта непамысна -</p>
<p>Таўсцець ад лішняе яды.</p>
<p>І прымушаць гасцей да місы -</p>
<p>Як і жадаць ім зла-бяды!</p>
<p> </p>
<p>- О, бачна - рос далёка дзесьці!</p>
<p>А ў нас судзіла так сяло:</p>
<p>«Было ўсяго - і піць, і есці,</p>
<p>Але - прымусу не было!..»</p>
<p> </p>
<p> </p>
<h3><a id="chapter16"></a>Адступленне пятае - кулінарнае</h3>
<p> </p>
<p>Што наша закусь у пашане</p>
<p>У знатакоў застольных страў -</p>
<p>Аб гэтым хораша ў Варшаве</p>
<p>Адзін наш сябра напісаў.</p>
<p> </p>
<p>Цытую сцісла па газеце:</p>
<p>«Як журналіст і дыпламат</p>
<p>Я пабадзяўся шмат па свеце</p>
<p>І ўсякіх кухань знаю шмат.</p>
<p> </p>
<p>Але якую б вы закуску</p>
<p>Мне ні даўмеліся назваць -</p>
<p>За «парася па-беларуску»</p>
<p>Аддам любую без разваг!</p>
<p> </p>
<p>О, млечны дзюдзік на талерцы!</p>
<p>Цалком засмажаны ў духу!</p>
<p>Ягоны вобраз будзе ў сэрцы,</p>
<p>Пакуль не стлею на труху!</p>
<p> </p>
<p>О, як ляжыць ён маляўніча</p>
<p>На падагнутых капытках,</p>
<p>Задзёршы ўгору пекны лычык</p>
<p>З пахучай траўкай у зубах!</p>
<p> </p>
<p>Як той анёлачак - румяны,</p>
<p>Са скуркай крухкаю, ядкой,</p>
<p>І грэцкай кашаю напханы -</p>
<p>Не абы-як - абы-якой!</p>
<p> </p>
<p>У кашы - яблынак мядовы</p>
<p>Ці ўпрэлы пахкі баравік!</p>
<p>Самлець нядоўга там, панове,</p>
<p>Калі к раскошы не прывык!</p>
<p> </p>
<p>Я на прыёмах, у застоллях,</p>
<p>Прызнацца вам, і састарэў, -</p>
<p>А для душы сваёй раздолля</p>
<p>Нідзе такога не сустрэў.</p>
<p> </p>
<p>Калі б я мог, то ў школах нашых -</p>
<p>Каб падхапіла Польшча ўся -</p>
<p>Прадмет увёў бы: «Як засмажыць</p>
<p>Па-беларуску парася»!..»</p>
<p> </p>
<p>Што ж, знаць прыемна і не лішне,</p>
<p>Чым слаўны ў свеце родны край.</p>
<p>Ды ты, зямляча, не за іншым,</p>
<p>А за сабой паназірай.</p>
<p> </p>
<p>Вось гы ў гасцях - і нават слоўца</p>
<p>Табе сказаць няма калі:</p>
<p>Вяндлінку з водарам ядлоўца</p>
<p>Мяцеш - зараз па два скрылі!</p>
<p> </p>
<p>А побач - зірк! - як цуд, як казка -</p>
<p>З каляндрай, з перцам, з часнаком -</p>
<p>Ляжыць вясковая каўбаска,</p>
<p>Таксама ўвітая дымком!</p>
<p> </p>
<p>К таму ж падсохла на гарышчы -</p>
<p>Дык толькі плеўка шапаціць!</p>
<p>Умэнт кальцо з паўметра знішчыў -</p>
<p>Адно раз'ятрыў апетыт!</p>
<p> </p>
<p>Калі ж дапаў да вантрабянкі -</p>
<p>Цягаць стамілася рука!</p>
<p>Глядзіш - а ўжо кіндзюк крывяню</p>
<p>На блюда выклалі з гаршка!</p>
<p> </p>
<p>О, гэны зверху і сысподу</p>
<p>Наскрозь усмажаны каўбух!</p>
<p>За чатырох змалоў - уходаў!</p>
<p>(Хоць сам ты лічыш, што за двух.)</p>
<p> </p>
<p>Паспеў адчуць, што ўжо не слабка</p>
<p>І ў паясніцы, - а на стол</p>
<p>Тым часам едзе ў місе бабка</p>
<p>І парай дыхае пад столь:</p>
<p> </p>
<p>З бакоў запечаная ў меру,</p>
<p>У бульбе скварачкі тырчаць... -</p>
<p>І так жа ўслед пайшла на змену -</p>
<p>Хоць замычы - каб не маўчаць!</p>
<p> </p>
<p>«Усё! - сказаў. - На гэтым дзякуй!»</p>
<p>А на абрус - нясуць бліны</p>
<p>І к ім - мачанку-верашчаку</p>
<p>З наборам рэбрачак свіных!</p>
<p> </p>
<p>Хвіліну выстагнаў ты моўчкі:</p>
<p>«Дзе месца ўзяць? Патоўпіць дзе?»</p>
<p>І неўпрыкмет на два-тры вочкі</p>
<p>Паслабіў пас на жываце...</p>
<p> </p>
<p>Ужо не здыхацца! Падпёрла -</p>
<p>Няйначай крушня камянёў!..</p>
<p>А перад носам... ставяць цёрла</p>
<p>Гарачых, тлустых калдуноў!</p>
<p> </p>
<p>Калдун!.. Духмяны, самавіты,</p>
<p>У масле ўсмяглы, а паўзверх -</p>
<p>Смятанкай свежаю паліты!..</p>
<p>Ну, што? Ізноў глядзіш, як звер?</p>
<p> </p>
<p>І адчуваеш, адчуваеш:</p>
<p>Няхай хоць згэтуль у труну -</p>
<p>А не зганьбуеш, не стрываеш -</p>
<p>Дасі прытул і калдуну!</p>
<p> </p>
<p>Дасі!.. І добра зробіш, браце!</p>
<p>І не ўпікай дарма сябе!</p>
<p>Ты за ядой - як і на працы:</p>
<p>На малацьбе ці на касьбе!</p>
<p> </p>
<p>Калі на свеце нехта дзесьці</p>
<p>Умее добра працаваць, -</p>
<p>То ўмее ён і смачна з'есці</p>
<p>І - адпаведна - згатаваць!</p>
<p> </p>
<p>Таму - дастойна, без эфекту</p>
<p>Прымай падзяку-пахвалу -</p>
<p>І беларускаму палетку,</p>
<p>І беларускаму сталу!</p>
<p> </p>
<p>І цмокні ў ручку гаспадыні,</p>
<p>Каб сонцам пырснула яна,</p>
<p>І ўскінь яшчэ - а то астыне! -</p>
<p>Ускінь на сэрца... калдуна!..</p>
<p> </p>
<p> </p>
<h3><a id="chapter17"></a>Іскрынка</h3>
<p> </p>
<p>Калі аслабла ўжо цікавасць</p>
<p>І да пітва і да яды,</p>
<p>І, каб зусім не ўпасці ў млявасць,</p>
<p>На двор курнуць пайшлі дзяды, -</p>
<p> </p>
<p>Тады і даў каманду хтосьці:</p>
<p>- Дзяўчаты! Бабы! Песні дзе?</p>
<p>Ці нас пазвала свята ў госці -</p>
<p>Ці мы сабраліся ў бядзе?</p>
<p> </p>
<p>- Альжбета Францаўна! Сябрына</p>
<p>Не запяе без вас, дальбог!</p>
<p>- У гонар маці - песню сына! -</p>
<p>Напомніў важна Крутарог.</p>
<p> </p>
<p>- «Дуброву», Францаўна, «Дуброву»!</p>
<p>- І мы паможам - пачынай!</p>
<p>Было відно, што спанарову</p>
<p>Тут песня ўсім. Пявучы край!</p>
<p> </p>
<p>Сцяпан зірнуў усхвалявана:</p>
<p>Няўжо Альжбета будзе пець</p>
<p>Яго «Дуброву»? Нечувана!</p>
<p>Як гэткі дар і зразумець?..</p>
<p> </p>
<p>- Цішэйце, бабы! Волька! Зіна!</p>
<p>Ішлі б кудахтаць за парог!..</p>
<p>- У гонар маці - песня сына! -</p>
<p>Гукнуў яшчэ раз Крутарог.</p>
<p> </p>
<p>Застолле сцішылася, змоўкла,</p>
<p>Альжбета знак жанкам дала,</p>
<p>І вось - суладна, чыста, звонка</p>
<p>У вокны песня паплыла.</p>
<p> </p>
<p>«Чарней, чарней, сястра-дуброва,</p>
<p>Чарнець з табой нам удваіх:</p>
<p>Ты па сваім лісці, дуброва,</p>
<p>А я - па лецейках сваіх.</p>
<p> </p>
<p>Тваё лісцё, сястра-дуброва,</p>
<p>Зноў забуяе па вясне,</p>
<p>А мае лецейкі, дуброва,</p>
<p>Ужо не вернуцца ка мне...»</p>
<p> </p>
<p>Запляскаў першы дзядзька Лёкса:</p>
<p>- А хай вам шчасцем бог аддасць!</p>
<p>От гэта песня! Нават слёзка</p>
<p>На вока выбегла ў адказ!</p>
<p> </p>
<p>Сцяпан устаў і да спявачак</p>
<p>Руку з кілішкам працягнуў:</p>
<p>- За талент ваш!.. За сэрца ваша! -</p>
<p>І так расчулена ўздыхнуў -</p>
<p> </p>
<p>Аж заўсміхаліся міжволі</p>
<p>І з разуменнем госці ўсе.</p>
<p>А ён дадаў: - Здароўя школе,</p>
<p>Дзе моладзь з песнямі расце!..</p>
<p> </p>
<p>Альжбета, мабыць, не чакала</p>
<p>Такой высокай пахвалы.</p>
<p>- За вас!.. - разгублена сказала. -</p>
<p>Мы ні пры чым тут... Гэта - вы...</p>
<p> </p>
<p>Было ёй цяжка прынародна</p>
<p>Сваю збянтэжанасць схаваць,</p>
<p>І, каб пачуцца больш свабодна,</p>
<p>Гукнула: «Айда ўсе спяваць!»</p>
<p> </p>
<p>І пачала. Бясконца - шчыра.</p>
<p>Суздром аддаўшыся журбе.</p>
<p>О, колькі можа нам жанчына</p>
<p>Сказаць у песні - аб сабе!..</p>
<p> </p>
<p>«Закладайце, запрагайце</p>
<p>Коні вараныя:</p>
<p>Я паеду даганяці</p>
<p>Леты маладыя.</p>
<p> </p>
<p>Як дагнала свае леты</p>
<p>Ў калінавым мосце:</p>
<p>- Вярніцеся, мае леты,</p>
<p>Хоць да мяне ў госці!</p>
<p> </p>
<p>- Не вернемся, не вернемся</p>
<p>Мы да цябе ў госці:</p>
<p>Было табе шанаваць нас</p>
<p>Яшчэ з маладосці!..»</p>
<p> </p>
<p>***</p>
<p> </p>
<p>Як толькі змоўкнуў хор - у сенцах</p>
<p>Ураз завыў магнітафон,</p>
<p>І моладзь - дзе тут ёй уседзець! -</p>
<p>З застолля кінулася вон.</p>
<p> </p>
<p>Артур Мікітаў за партнёршу</p>
<p>Мар'яну вывеў твіставаць.</p>
<p>Танцорам ён сябе не з горшых</p>
<p>Лічыў - па ўсім было відаць.</p>
<p> </p>
<p>Віхляў спіной, круціў клубамі,</p>
<p>Пучыў жывот, плячыма трос</p>
<p>І апантана тоўк нагамі</p>
<p>Дашчаны вымыты памост.</p>
<p> </p>
<p>Задраўшы нос (усіх касую!),</p>
<p>Ён горда выгукнуў з сянец:</p>
<p>- Айцец! Ты глянь, как я танцую!</p>
<p>Па-саўраменнаму, айцец!..</p>
<p> </p>
<p>- А ўжо ж! - зазначыў дзядзька Лёкса,</p>
<p>З Вячоркам стоячы ў дзвярах.</p>
<p>- Чым больш свайго сцураўся-зрокся,</p>
<p>Тым больш сучасны, вертапрах!</p>
<p> </p>
<p>Танцуеш толькі для прыліку -</p>
<p>Катлеты выйшаў утрасаць!</p>
<p>Шкада: не клікнулі музыку</p>
<p>Што-небудзь наскае сыграць,</p>
<p> </p>
<p>А то б, дальбог, назло балбесам,</p>
<p>Не паглядзеў бы на гады -</p>
<p>І ўшпарыў польку з «падкіндэсам».</p>
<p>Каб аж разявілі раты!</p>
<p> </p>
<p>Сцяпан, скажы ты мне, старому:</p>
<p>А нашы танцы ў свет пайшлі?</p>
<p>Ну «Крыжачок» ці, скажам, «Ойру»</p>
<p>Дзе-небудзь скачуць на зямлі?</p>
<p> </p>
<p>Ці нас Еўропа абдурыла,</p>
<p>Ці самі мы...</p>
<p>А крыўдна нейк,</p>
<p>Што скрозь - ад Буга да Курылаў -</p>
<p>Усе мы скачам твіст і шэйк!..</p>
<p> </p>
<p>Сцяпану ў Лёксавай асобе</p>
<p>Быў люб народны педагог.</p>
<p>- Спыталі б, дзядзька, тымчасове</p>
<p>Пра што лягчэйшае, дальбог!</p>
<p> </p>
<p>Не чуў, не бачыў, каб у модзе</p>
<p>Наш «Крыжачок» быў між людзей.</p>
<p>Пайду дыхну на прахалодзе! -</p>
<p>Міргнуў ён Лёксу весялей.</p>
<p> </p>
<p>* * *</p>
<p> </p>
<p>Сцяпан стаяў каля штыкету,</p>
<p>Дзе шыкаваўся куст вяргінь,</p>
<p>І думаў... Не, не пра Альжбету</p>
<p>І не аб даўнім-дарагім.</p>
<p> </p>
<p>Ён рады быў, што не чапала</p>
<p>Яна той лёсу прыгавор.</p>
<p>А думаў ён... І нечакана</p>
<p>Мар'яна выбегла на двор.</p>
<p> </p>
<p>Сцяпан знячэўку аж падаўся</p>
<p>Насустрач ёй - на нейкі крок.</p>
<p>- Натанцаваліся? - спытаўся</p>
<p>Бадзёра, гучна назнарок.</p>
<p> </p>
<p>- Ён выпіў шмат і скача брыдка,</p>
<p>Ды і наогул... пустапляс! -</p>
<p>Сур'ёзна, проста і адкрыта</p>
<p>Мар'яна мовіла ў адказ.</p>
<p> </p>
<p>Вячорку ўразіла, як строга</p>
<p>Яна гатова зло судзіць.</p>
<p>- А я тут... згледзеў кветак многа,</p>
<p>Якія спрэс паспеў забыць.</p>
<p> </p>
<p>Вы не паможаце, Мар'яна,</p>
<p>Мне іх імёны прыгадаць?</p>
<p>- Не знаю... можа, я таксама</p>
<p>Усіх не здолею назваць.</p>
<p> </p>
<p>Вось гэту помніце? Вяргіня!</p>
<p>- Вяргіня? Часам не з княгінь?</p>
<p>А як па-бацьку? - Жарт дзяўчыне</p>
<p>Дапаў - падаўся неблагім.</p>
<p> </p>
<p>- Па-бацьку будзе Тамашоўна -</p>
<p>Тамаш Якубавіч садзіў! -</p>
<p>І засмяяліся раптоўна</p>
<p>Абое - хораша наўздзіў.</p>
<p> </p>
<p>Іх шчыры смех пачула Анця,</p>
<p>Альжбету выманіла ў двор,</p>
<p>Шапнула: - Францаўна, пагляньце:</p>
<p>Па-мойму, пара - на падбор!</p>
<p> </p>
<p>Ну чым не зяць? А нам - нявестка!..</p>
<p>Альжбета смыкнула губой</p>
<p>І абарвала Анцю рэзка:</p>
<p>- Ён у бацькі гадзіцца ёй!</p>
<p> </p>
<p>А на душы ў самой заскрэбла.</p>
<p>«Яму на выгляд - трыццаць пяць,</p>
<p>І нават менш... Жаніх - што трэба!</p>
<p>Дык і папраўдзе: чым не зяць?</p>
<p> </p>
<p>Сабраны, стройны, маладжавы,</p>
<p>Яшчэ зусім без сівізны</p>
<p>І ўжо - вядомы, паважаны...</p>
<p>Аб чым так гутараць яны?</p>
<p> </p>
<p>Што разглядаюць за штыкетам?</p>
<p>Напэўна, кветкі... Мілы госць,</p>
<p>Ты пагарджаеш этыкетам:</p>
<p>Вы - не адны: тут людзі ёсць!</p>
<p> </p>
<p>Дай повад ім - не абярэшся</p>
<p>Пасля ад плётак і размоў.</p>
<p>Дый я таксама ёсць, нарэшце...</p>
<p>І я скажу дачцэ: дамоў!</p>
<p> </p>
<p>Я ж, можа, маці? Ці, па-твойму,</p>
<p>Ужо ніхто я? Здань? Мара?..»</p>
<p>І - не сказала... а раптоўна -</p>
<p>Сама цішком пайшла з двара.</p>
<p> </p>
<p>Пайшла, прыдушаная крыўдай,</p>
<p>Ад болю сцяўшыся, пайшла.</p>
<p>Ніхто не чуў, як немым крыкам</p>
<p>Крычала ўся яе душа.</p>
<p> </p>
<p>Паспакайнела нечакана</p>
<p>Ужо ля дому, ля варот.</p>
<p>«А ён... ці знае, што Мар'яна -</p>
<p>Мая дачка? Мой горкі плод?..</p>
<p> </p>
<p>Ды не, напэўна!.. Бо каб ведаў...</p>
<p>Як і Мар'яна... Знаць бы ёй!..</p>
<p>Ад усяго ўтаіла свету</p>
<p>І ад яе... Дачкі сваёй...»</p>
<p> </p>
<p>Хвілін праз колькі пісьманосец</p>
<p>Гукнуў Мар'яне як грамчэй:</p>
<p>- Эгэй, паненка! Маці просіць,</p>
<p>Каб ты дамоў ішла хутчэй!..</p>
<p> </p>
<p>«Паненка» ўраз пачырванела:</p>
<p>Ах, гэты мамін недавер!</p>
<p>І што за прыхамаць-манера</p>
<p>Гукаць дамоў... якраз цяпер!..</p>
<p> </p>
<p>- Прабачце мне... Да пабачэння!</p>
<p>- Да пабачэння! - адказаў</p>
<p>Вячорка не без засмучэння.</p>
<p>Глядзеў услед ёй і маўчаў.</p>
<p> </p>
<p>Ужо выходзячы за брамку,</p>
<p>Мар'яна ў пальцах трапяткіх</p>
<p>Прызатрымала трохі клямку</p>
<p>І - азірнулася на міг.</p>
<p> </p>
<p>Ды хоць і быў зусім кароткі</p>
<p>Той міг, той скрадзены пагляд, -</p>
<p>Іскрынкі ўбачыў ён усё-ткі</p>
<p>У двух карычневых вуглях!</p>
<p> </p>
<p>А можа, так яму здалося,</p>
<p>Што сам адчуў, як смутак-жаль</p>
<p>Па тым, што колісь не збылося,</p>
<p>Іскрыць, каб выклікаць пажар?</p>
<p> </p>
<p>Што сэрца думкай пранізала:</p>
<p>«Няўжо, аблытаўшы калісь,</p>
<p>Жыццё навек цябе звязала</p>
<p>І ты не ўскрыліш зноў увысь?</p>
<p> </p>
<p>А гэта шчасце, на якое</p>
<p>Ты маеш права, як і ўсе -</p>
<p>Неспадзявана маладое,</p>
<p>У весняй квецені-красе?</p>
<p> </p>
<p>А гэты позірк - ясны, чысты,</p>
<p>Не замутнёны анічым -</p>
<p>Як ранак сонечна-іскрысты</p>
<p>У росных россыпах лагчын?</p>
<p> </p>
<p>Хіба не гэткаю дзівоснай</p>
<p>Ты бачыў мару кожны раз?</p>
<p>Ці не яе пазнаў ты проста -</p>
<p>У рэшце рэшт, у добры час?..»</p>
<p> </p>
<p>Сцяпан хацеў пабыць сам-насам,</p>
<p>Ды выйшаў з хаты дзядзька ў двор:</p>
<p>- Прабач: курцы, відаць, калгасам</p>
<p>Твой раздымілі «Беламор»?</p>
<p> </p>
<p>- Яшчэ не ўвесь: узяў з разлікам,</p>
<p>Каб і курцам было і мне.</p>
<p>- Тады цягні, няхай ён ліхам,</p>
<p>Усё ж чужы прыемней тхне!</p>
<p> </p>
<p>Пусцілі дым. - Пайду-тка ў пуню</p>
<p>Ды паляжу крыху, плямеш.</p>
<p>Як ні храбруся, ні жартую -</p>
<p>А сілы ў целе - менш і менш.</p>
<p> </p>
<p>Змарыўся, Сцёпачка, змарыўся,</p>
<p>Выдаткаваўся да асноў.</p>
<p>І толькі з крыўдай не змірыўся,</p>
<p>Што гады плодзяцца ізноў.</p>
<p> </p>
<p>- Вы пра каго? - Ды пра фашыстаў!</p>
<p>Ізноў гадзючы іх клубок</p>
<p>Засыкаў і заварушыўся,</p>
<p>Зусім забыўшыся на ўрок.</p>
<p> </p>
<p>Каб хто сказаў тады, на Эльбе,</p>
<p>Што так павернецца ў жыцці -</p>
<p>Дальбог, бабахнуў бы са стрэльбы</p>
<p>І - «божа, грэх мой адпусці!»</p>
<p> </p>
<p>Падумаць толькі: гад не верыць,</p>
<p>Што ў свеце міру я хачу!</p>
<p>А як у мір уклад мой змераць</p>
<p>І чым яшчэ я заплачу?</p>
<p> </p>
<p>Бацькоў, братоў і жонку з дзецьмі -</p>
<p>Усіх паклала ў дол вайна.</p>
<p>І нейкі гіцаль лічыць дзесьці,</p>
<p>Што гэта міру - не цана?</p>
<p> </p>
<p>Ах, крывасмокі-людажэрцы!</p>
<p>Калі ўжо нас не зразумець -</p>
<p>Дык што ж тады заместа сэрца</p>
<p>Між чорных рэбраў трэба мець?</p>
<p> </p>
<p>- А крывасмокі добра знаюць,</p>
<p>Што мы вайны не распачнём.</p>
<p>Але яны на мэце маюць -</p>
<p>Спаліць нас атамным агнём.</p>
<p> </p>
<p>Паколькі свет сацыялізма -</p>
<p>Наш свет! - маяк для цёмных мас, -</p>
<p>Іх марай стала найвялізнай:</p>
<p>Пакончыць з намі, знішчыць нас!</p>
<p> </p>
<p>Тут - падаплёка іх паводзін,</p>
<p>Іх агрэсіўнасці выток...</p>
<p>Сцяпан не скончыў: з ганка</p>
<p>Лёдзя Гукнула голасна: - Браток!</p>
<p> </p>
<p>Перапрашаю, што гаворку</p>
<p>Нявінна мушу перарваць:</p>
<p>Цябе заве к сабе ў каморку</p>
<p>Матуля - хоча штось спытаць.</p>
<p> </p>
<p> </p>
<h3><a id="chapter18"></a>Купальскія васількі</h3>
<p> </p>
<p>Як хутка ўсё наўкол заціхла:</p>
<p>Дзявочы смех, дзіцячы крык,</p>
<p>Агідны вуркат матацыкла,</p>
<p>Ля нейчай студні корбы скрып...</p>
<p> </p>
<p>А быў жа час: купальскай ноччу</p>
<p>Не спалі ў вёсцы да зары -</p>
<p>Ганялі ведзьму-патарочу,</p>
<p>Агні палілі на гары,</p>
<p> </p>
<p>Спявалі песні і скакалі,</p>
<p>Вянкі пускалі на ваду</p>
<p>І кветку-папараць шукалі -</p>
<p>З жыццём і доляй не ў ладу...</p>
<p> </p>
<p>Нічога з колішняга свята</p>
<p>Не засталося ўжо - няма.</p>
<p>«А раз няма - праблема знята.</p>
<p>Зняла гісторыя сама!»</p>
<p> </p>
<p>Цытата гэтая ў Сцяпана</p>
<p>Сядзела ў чэрапе, як косць.</p>
<p>«Праблема знята для васпана,</p>
<p>А для мяне - праблема ёсць!</p>
<p> </p>
<p>Вось - не палілі вогнішч хлопцы,</p>
<p>Вянкоў дзяўчаты не вілі -</p>
<p>Дзень цэлы дзюбалі па стопцы</p>
<p>І, ачмурэўшы, спаць ляглі...»</p>
<p> </p>
<p>Вячорка, седзячы на лаўцы,</p>
<p>Курыў так прагна, бы ў запас,</p>
<p>І ўжо хацеў было падацца</p>
<p>На вышкі ў пуню - самы раз! -</p>
<p> </p>
<p>Калі пачуў, што нехта вулкай</p>
<p>Ідзе ад школы ў гэты бок:</p>
<p>Абцасы тахкаюць нягулка</p>
<p>І часта - лёгкі, шпаркі крок.</p>
<p> </p>
<p>Вячорка ўраз насцеражыўся,</p>
<p>Ператварыўся ўвесь у слых,</p>
<p>Разгледзеў постаць, падхапіўся</p>
<p>І зноў замёр, стаіўшы дых.</p>
<p> </p>
<p>Яго заўважылі таксама -</p>
<p>І замарудзілі хаду.</p>
<p>«Няўжо яна? Няўжо Мар'яна?</p>
<p>На шчасце мне ці на бяду?»</p>
<p> </p>
<p>А постаць круць! - і шыбкім крокам</p>
<p>Назад - у морак-цішыню.</p>
<p>- Пастойце! - выгукнуў Вячорка. -</p>
<p>Я ўсё адно вас даганю!..</p>
<p> </p>
<p>Нібы дзяцюк, рвануўся з месца</p>
<p>Ступой сажнёвай наўздагон.</p>
<p>Яна - стаяла. Дзе ж ёй дзецца,</p>
<p>Калі пазваў не хтось, а ён!</p>
<p> </p>
<p>- Вы што пусціліся наўцёкі,</p>
<p>Як бы я звер, што з'есць ураз?</p>
<p>І ён пачуў уздых глыбокі:</p>
<p>- Я не чакала ўбачыць вас...</p>
<p> </p>
<p>Я толькі думала: прайдуся,</p>
<p>Бо спаць не хочацца зусім...</p>
<p>Балючай марай светла-русай</p>
<p>Яна стаяла перад ім.</p>
<p> </p>
<p>Той сон пакутлівы, што сніўся</p>
<p>І вабіў цягам доўгіх год -</p>
<p>Яму здалося: раптам збыўся,</p>
<p>Зрабіўся явай для яго.</p>
<p> </p>
<p>- А што - вас мама адпускае</p>
<p>Адну так позна са двара?</p>
<p>- Не, я сама... Яна не знае,</p>
<p>Яна б дазволу не дала...</p>
<p> </p>
<p>- Дык вось якая вы, Мар'яна! -</p>
<p>Ён адабрэння не ўтаіў. -</p>
<p>Што ж, раз абоім спаць нам рана,</p>
<p>Дык мо і пройдземся ўдваіх?</p>
<p> </p>
<p>Як, згода? - Згода. - Малайчына!</p>
<p>Які ж маршрут мы абяром?</p>
<p>Яна паціснула плячыма:</p>
<p>- Не знаю... Хораша кругом!..</p>
<p> </p>
<p>- За вёску, можа, у жытное,</p>
<p>Дзе ціша долы спавіла?</p>
<p>- Ага, за вёску. Так даўно я</p>
<p>У полі ноччу не была!..</p>
<p> </p>
<p>Вячорка глянуў на кафтанік:</p>
<p>- А не прастудзіцеся - так?</p>
<p>- Ды што вы! Я - з загартаваных.</p>
<p>Мне гэткі холад ані ў знак!</p>
<p> </p>
<p>- Будзь блаславёна тая сіла,</p>
<p>Што вас прымусіла ўцячы!</p>
<p>Айда шукацьма, дзе згубіла</p>
<p>Зара вячэрняя ключы!</p>
<p> </p>
<p>А раптам знойдзем? Вы не супраць,</p>
<p>Каб мы знайшлі іх дзесьці тут -</p>
<p>На вашу мілую прысутнасць</p>
<p>Я запісаў бы гэты цуд!</p>
<p> </p>
<p>- Ключы у возеры ўтанулі,</p>
<p>Іх месяц знойдзе давідна...</p>
<p>А што б вы імі адамкнулі? -</p>
<p>Цяпер спыталася яна.</p>
<p> </p>
<p>- Я адамкнуў бы імі дзверцы</p>
<p>Той студні ў вотчынным двары,</p>
<p>Адкуль сабе натхненне ў сэрца</p>
<p>Бяруць музыкі й песняры.</p>
<p> </p>
<p>Я ўжо даўно адтуль не чэрпаў,</p>
<p>Не даставаў жывой вады...</p>
<p>- А без ключоў зары вячэрняй</p>
<p>Вы не дасягнеце туды?</p>
<p> </p>
<p>- Не, нават нечага і марыць.</p>
<p>Ключы патрэбны мне, ключы!..</p>
<p>Яна задумалася, мабыць, -</p>
<p>Маўчала, побач ідучы.</p>
<p> </p>
<p>Маўчала ноч. Маўчала неба.</p>
<p>Свяціўся месяца цаўкруг.</p>
<p>Калматай коўдрай бела-срэбнай</p>
<p>Засланы быў прырэчны луг.</p>
<p> </p>
<p>З лагчыны ўезджаным прасёлкам</p>
<p>Да ўзгорка крочылі яны,</p>
<p>І вось у твар дыхнула цёплым,</p>
<p>Адвечным духам збажыны.</p>
<p> </p>
<p>І перапёлка ў прывітанне</p>
<p>Ім пракрычала: «Жаць пара!»</p>
<p>Жаданай тайны прадчуванне</p>
<p>Было ім за павадыра.</p>
<p> </p>
<p>- Скажыце мне, а што павінна</p>
<p>Лічыцца шчасцем у жыцці?</p>
<p>- Па мне - з найлепшаю жанчынай</p>
<p>Вось гэтак поручкі ісці.</p>
<p> </p>
<p>І знаць: яна цябе кахае,</p>
<p>Як ты яе - усёй душой,</p>
<p>І што за лёс вас ні чакае -</p>
<p>Табе не зробіцца чужой...</p>
<p> </p>
<p>- І ўсё? - спынілася Мар'яна.</p>
<p>- І ўсё!.. - А творчасць? А тварыць?</p>
<p>- Тварыць - штодзённа, апантана -</p>
<p>Для чалавека значыць - жыць...</p>
<p> </p>
<p>- А ці не шчасце - поспех, слава,</p>
<p>Прызнанне публікі? - О, не!</p>
<p>Усё, што слава - нецікава.</p>
<p>Ва ўсякім разе - для мяне.</p>
<p> </p>
<p>- Але яна ў вас ёсць, аднак жа,</p>
<p>І без яе ўжо вы - не вы.</p>
<p>- За гэта час, відаць, адкажа -</p>
<p>Маёй нямнога тут віны...</p>
<p> </p>
<p>Мар'яна, гладзячы рукою</p>
<p>Па шорсткай грыве каласоў,</p>
<p>Крутнула русай галавою:</p>
<p>- Не, вы віноўнік перш за ўсё.</p>
<p> </p>
<p>Адной той песні, што ў застоллі</p>
<p>Сягоння спелі дзеля вас, -</p>
<p>Адной яе было б даволі,</p>
<p>Каб не ўскладаць віну на час...</p>
<p> </p>
<p>Прабачце мне, што я, магчыма,</p>
<p>Бяру занадта смелы тон:</p>
<p>Я вам удзячна, шчыра-шчыра,</p>
<p>За светлы талент ваш і плён!</p>
<p> </p>
<p>Я вашу музыку звычайна</p>
<p>Па першых гуках пазнаю,</p>
<p>Што нейкай сілай ачышчальнай</p>
<p>Душу ў палон бяруць маю.</p>
<p> </p>
<p>Пачую раптам, выпадкова -</p>
<p>І ўся, да клетачкі адной,</p>
<p>Замру ад нечага такога,</p>
<p>Што лучыць з вечнасцю самой.</p>
<p> </p>
<p>І родны кут адразу ўбачу -</p>
<p>У светлых днях жыцця свайго.</p>
<p>Знямею, слухаю і плачу -</p>
<p>Сама не ведаю чаго.</p>
<p> </p>
<p>Ад шчасця, можа? Ці ад болю?</p>
<p>Ад крыўды той за нас саміх,</p>
<p>Што краю роднаму з любоўю</p>
<p>Не аддаём свой кожны міг?..</p>
<p> </p>
<p>Мар'яна ўся ажно трымцела,</p>
<p>Уся пылала перад ім.</p>
<p>Не гаварыла - песню пела,</p>
<p>Найсветлы ў свеце пела гімн!..</p>
<p> </p>
<p>Сцяпан глядзеў зачаравана</p>
<p>У малады прыгожы твар. -</p>
<p>Дык вось якая вы, Мар'яна!</p>
<p>Які вам выпаў божы дар!</p>
<p> </p>
<p>А я не знаў, што вы такая.</p>
<p>Што вы наогул... недзе ёсць...</p>
<p>Што ў роднай вёсцы напаткае</p>
<p>Мяне нанова... маладосць!</p>
<p> </p>
<p>Я скалясіў не раз, не двойчы</p>
<p>Удоўж і ўпоперак наш край:</p>
<p>Як часта радасць біла ў вочы -</p>
<p>Глядзі, любуйся, выбірай!</p>
<p> </p>
<p>І я глядзеў, і любаваўся</p>
<p>Жыцця найпекнаю красой,</p>
<p>А выбіраць - не парываўся:</p>
<p>Зайздросны лёс, але - не мой!..</p>
<p> </p>
<p>Сцяпан адчуў: сусвету веліч</p>
<p>І міг - зліваюцца ў адно.</p>
<p>Ён быў зусім гатоў паверыць,</p>
<p>Што вось і шчасце, вось яно!</p>
<p> </p>
<p>- Дазвольце, я вас пацалую, -</p>
<p>Сказаў даверліва, як мог...</p>
<p>Жагнай, жагнай напрапалую,</p>
<p>Калі ты ёсць, купальскі бог!</p>
<p> </p>
<p>Цямніся, ноч! Світай, світанне!</p>
<p>Ярыся, сонца! Днейся, дзень!</p>
<p>Любві і згоды панаванне</p>
<p>Яднае з веку свет людзей.</p>
<p> </p>
<p>А розум ставіць спасцярожна</p>
<p>Непераступнае «ледзь-ледзь»...</p>
<p>- Сцяпан Якубавіч... ці можна</p>
<p>Адну вам песню вашу спець?</p>
<p> </p>
<p>Я - на паўголаса, нягучна...</p>
<p>- Ды калі ласка! Буду рад!</p>
<p>- Даўно са мною неадлучна</p>
<p>Яе высокі, чысты лад...</p>
<p> </p>
<p>Мар'яна стала строга, сціпла</p>
<p>Перад маўклівай збажыной -</p>
<p>Як перад залай чуйна сціхлай</p>
<p>У ззянні зорнасці начной.</p>
<p> </p>
<p>«Прыйдзі - як снег на квецень маю,</p>
<p>Прыйдзі - як бура на зямлю, -</p>
<p>Не страшна мне, бо я - кахаю,</p>
<p>Не скрушна мне, бо я - люблю.</p>
<p> </p>
<p>Я ўсё сцярплю, я ўсё стрываю</p>
<p>І ўсё навек благаслаўлю -</p>
<p>Адно адчуй, як я кахаю,</p>
<p>Адно спазнай, як я люблю.</p>
<p> </p>
<p>Ці зладжу я з сабой - не знаю,</p>
<p>І аб адным цябе малю:</p>
<p>Не папракай, што я кахаю,</p>
<p>Не праклінай, што я люблю...»</p>
<p> </p>
<p>Чым шчаслівей Мар'яна пела</p>
<p>(Так - раз пяецца на вяку!) -</p>
<p>Тым больш расла ў яго, мацнела</p>
<p>Трывога: што гэта? адкуль?</p>
<p> </p>
<p>Яшчэ ў студэнцкім інтэрнаце</p>
<p>Ён напісаў яе... Пазней -</p>
<p>У іншым, новым варыянце -</p>
<p>Пусціў на волю, да людзей.</p>
<p> </p>
<p>Яе не часта людзі пелі.</p>
<p>Не дзіва: песень - мірыяд!</p>
<p>Цяпер ён слухаў ва ўтрапенні</p>
<p>Забыты першы варыянт!</p>
<p> </p>
<p>Адна душа на ўсю планету</p>
<p>Калісьці ведала яго!..</p>
<p>Спытаў ледзь чутна:</p>
<p>- Песню гэту...</p>
<p>Перанялі вы... ад каго?</p>
<p> </p>
<p>- Ад мамы!..</p>
<p>- Значыць, вы, Мар'яна -</p>
<p>Альжбеты Францаўны... дачка?!.</p>
<p>Усё было так нечакана -</p>
<p>Як з неба гром без аблачка.</p>
<p> </p>
<p>- Дачка!..</p>
<p>На міг сцяло, здавіла</p>
<p>Яму ў грудзях - не прадыхнуць.</p>
<p>- А што вас гэта... так здзівіла?</p>
<p>- Вы... не падобныя нічуць!..</p>
<p> </p>
<p>Ён знаў, ён помніў, што Альжбета</p>
<p>Ад мужыка пайшла з малой.</p>
<p>Але што кветка-цуд вось гэта -</p>
<p>Яе крывінка?.. Божа мой!</p>
<p> </p>
<p>Хвіліну цэлую балесна,</p>
<p>Вачэй не зводзячы, глядзеў.</p>
<p>- Дык вось якая наша песня! -</p>
<p>Сказаў працягла, нараспеў.</p>
<p> </p>
<p>Мар'яна зразу ж улавіла,</p>
<p>Што нешта сталася, але ж -</p>
<p>Ёй так хацелася шчасліва</p>
<p>Абняць увесь прастор-бязмеж!</p>
<p> </p>
<p>І так паверылася моцна:</p>
<p>Жыццё для шчасця існуе, -</p>
<p>Што усумніцца хоць на момант -</p>
<p>Было б забойчым для яе!..</p>
<p> </p>
<p>- Світае ўжо... Раса ірдзіцца...</p>
<p>Я пабягу... А вы - пасля.</p>
<p>Са мною разам не ідзіце -</p>
<p>Убачыць можа хто здаля...</p>
<p> </p>
<p>Сцяпан цяпер адно заўважыў,</p>
<p>Што ноч радзее пакрысе.</p>
<p>- Я... буду помніць словы вашы!</p>
<p>І слухаць песні вашы ўсе!..</p>
<p> </p>
<p>Ужо адбегшыся далёка,</p>
<p>Яна спынілася, затым</p>
<p>Звярнула ўбок і ўмомант вока</p>
<p>У жыце канула густым.</p>
<p> </p>
<p>«Там нацянькі, відаць, сцяжына», -</p>
<p>Падумаў ён - і неўпапад:</p>
<p>Мар'яна вынырнула з жыта</p>
<p>І стрымгалоў бяжыць назад.</p>
<p> </p>
<p>Падбегла - быццам бы з купання:</p>
<p>І нос, і лоб, і валасы,</p>
<p>І дужкі броў - усё дазвання</p>
<p>У срэбных кропельках расы!</p>
<p> </p>
<p>Расой намоклі чаравічкі,</p>
<p>Спаднічка зрошана з бакоў.</p>
<p>А каля сэрца - невялічкі</p>
<p>Букет купальскіх васількоў!</p>
<p> </p>
<p>Няйначай цуд прыроды нейкі,</p>
<p>Сатканы з росаў, перад ім.</p>
<p>- Вось, - падала Сцяпану кветкі, -</p>
<p>Аб роднай ніве на ўспамін...</p>
<p> </p>
<p>- Ты змокла ўся, - сказаў ласкава.</p>
<p>Яна ўсміхнулася: - Дармо!</p>
<p>І засаромлена спытала:</p>
<p>- Вы мне напішаце пісьмо?</p>
<p> </p>
<p>Хоць два радкі, як болей нельга...</p>
<p>- Хоць два радкі, - кіўнуў Сцяпан.</p>
<p>- Да пабачэння! - і пабегла</p>
<p>У шызы досвітны туман...</p>
<p> </p>
<p>* * *</p>
<p> </p>
<p>Альжбета Францаўна паспала</p>
<p>Зусім не шмат - гадзіны дзве.</p>
<p>Пасля гасцей - чамусь абвяла,</p>
<p>І боль азваўся ў галаве.</p>
<p> </p>
<p>Спачатку думала з Мар'янай</p>
<p>Пагаварыць і ўсё сказаць -</p>
<p>Чаму ёй стала так пагана</p>
<p>Ад жарту Лёдзі: «Чым не зяць?»</p>
<p> </p>
<p>Адкрыцца ўвогуле начыста:</p>
<p>Чым столькі год яна жыла -</p>
<p>Якой пакутаю цямрыстай,</p>
<p>Якой іскрынкаю святла!</p>
<p> </p>
<p>Але адчула, што не зможа -</p>
<p>Душа зайшлася палыном.</p>
<p>Аддасць хай трохі... Легла ў ложак</p>
<p>І знемаглася цяжкім сном.</p>
<p> </p>
<p>Што ёй прыснілася - не помніць,</p>
<p>Але прачнулася яна,</p>
<p>Адчуўшы страх, якраз у поўнач,</p>
<p>Пры пасках месяца з акна.</p>
<p> </p>
<p>«Мар'яна!» - рэзкі боль нясцерпны</p>
<p>Апёк раптоўна, як агнём.</p>
<p>Яна ўсхапілася з пасцелі</p>
<p>І - за пярэгарадзь кулём.</p>
<p> </p>
<p>Убегла, шырму адхінула -</p>
<p>І дых Альжбеце заняло,</p>
<p>Здавіла так - аж пахіснула:</p>
<p>Мар'яны ў ложку не было!..</p>
<p> </p>
<p>- Мар'яна! - клікнула. - Мар'яна! -</p>
<p>І зразумела, што дарма:</p>
<p>Пасцель была не рассцілана.</p>
<p>Дачкі няма! Яе няма!..</p>
<p> </p>
<p>Душу здагадка апаліла:</p>
<p>«Мар'яна з ім! Канешне - з ім!»</p>
<p>І, страшна ўсхліпнуўшы, завыла</p>
<p>Альжбета ў цераме сваім.</p>
<p> </p>
<p>Яна не плакала - канала,</p>
<p>Слязьмі давілася ўзахліп</p>
<p>І рукі роспачна ламала</p>
<p>Перад бяздушным ззяннем шыб.</p>
<p> </p>
<p>Няўцямна выйшла на падворак,</p>
<p>Да весніц моўчкі падышла.</p>
<p>«Маё ж дзіця мне будзе вораг -</p>
<p>Вось да чаго я дажыла...»</p>
<p> </p>
<p>Світала. Шызы морак плыўкі</p>
<p>Сплываў у закуткі на дзень.</p>
<p>У скроні білі дум абрыўкі:</p>
<p>«Усё... Ніякіх больш надзей...</p>
<p> </p>
<p>Нічога больш... Надзей, уласна,</p>
<p>І не было... А што ж было?</p>
<p>А што ж раптоўна так пагасла,</p>
<p>Суздром рассыпаўшыся ў тло?</p>
<p> </p>
<p>Магчыма, памяць, што трымала</p>
<p>Душу на нітачцы жывой?</p>
<p>Цяпер і памяць не стрывала -</p>
<p>Ён нават там ужо не твой...»</p>
<p> </p>
<p>Ды вось пачуўся быццам шорах.</p>
<p>У сэрцы тахнула: «Яна!»</p>
<p>Ну, так: сцяжынкай на падворак</p>
<p>Яе дачка ішла з гумна.</p>
<p> </p>
<p>Але ішла Мар'яна дзіўна -</p>
<p>Як бы гуляючы з сабой:</p>
<p>То рукі белыя карцінна</p>
<p>Счапляла ўшчэп над галавой,</p>
<p> </p>
<p>То нагіналася, зрывала</p>
<p>Травінку, можа, ці лісток,</p>
<p>Да губ прыклаўшы, цалавала</p>
<p>І адкідала тут жа ўбок...</p>
<p> </p>
<p>Альжбету згледзеўшы ля ганку,</p>
<p>Яна апомнілася ўміг:</p>
<p>«Ой, будзе мне за прагулянку!</p>
<p>Ой, мама, што ў вачах тваіх!..»</p>
<p> </p>
<p>Акамянелы, пастарэлы,</p>
<p>Якісь нядобры і чужы</p>
<p>Быў матчын твар, нязвыкла белы</p>
<p>У дня і ночы на мяжы.</p>
<p> </p>
<p>- Ты з кім бадзялася, бадзяга?</p>
<p>- Не трэба, мамачка, пасля...</p>
<p>Альжбеце раптам стала блага:</p>
<p>Спаднічка зрошаная ўся.</p>
<p> </p>
<p>- Ты на яго забудзь адразу ж! -</p>
<p>Сказала тонам ледзяным. -</p>
<p>І калі ўздумаеш пра замуж -</p>
<p>То знай: з любым - але не з ім!..</p>
<p> </p>
<p>Мар'яна войкнула, замёрла,</p>
<p>Губу падціснула губой</p>
<p>І моўчкі, горда, непакорна</p>
<p>Глядзела ўдаль перад сабой.</p>
<p> </p>
<p>Але не бачыла нічога</p>
<p>Праз слёз гарачую імглу,</p>
<p>Апроч усмешкі засмучонай</p>
<p>Ягоных воч, ягоных губ...</p>
<p> </p>
<p>А потым кінулася ў хату,</p>
<p>Упала ніцма на пасцель</p>
<p>І доўга трэслася ад плачу -</p>
<p>Ад чорных дум між белых сцен.</p>
<p> </p>
<p>* * *</p>
<p> </p>
<p>Ці быў хоць дзень адзін, Вячорка,</p>
<p>А ці была хоць ноч адна,</p>
<p>Каб у самотнасці агорклай</p>
<p>Цябе не ўспомніла яна?</p>
<p> </p>
<p>Каб не падумала парою:</p>
<p>Хоць дзесь на тысячнай вярсце,</p>
<p>Хоць за апошняю гарою -</p>
<p>А лёс усё-такі звядзе!..</p>
<p> </p>
<p>І звёў... «Прыслухаўся», нарэшце,</p>
<p>Да крыку змучанай душы -</p>
<p>І звёў... Узрадуйся, уцешся</p>
<p>І «дзякуй» шчырае скажы.</p>
<p> </p>
<p>Лёс абышоўся больш чым злосна.</p>
<p>Ударыў так, што не стрываць.</p>
<p>Свая ж дачка... Пакуль не позна -</p>
<p>Іх стрэчы трэба абарваць!..</p>
<p> </p>
<p>Яе вяло на двор знаёмы</p>
<p>Зусім не злосці пачуццё -</p>
<p>Сляпая роспач, страх няўёмны:</p>
<p>Куды ж крутнулася жыццё?</p>
<p> </p>
<p>Як лёс прыдумаць мог такое,</p>
<p>Што, нібы торбу ў жабрака,</p>
<p>Усё ў яе найдарагое</p>
<p>Адыме родная дачка?</p>
<p> </p>
<p>Што раптам згасне гэткім чынам</p>
<p>Апошні променьчык надзей...</p>
<p>І дзе пакут яе прычына -</p>
<p>Не волен знаць ніхто з людзей.</p>
<p> </p>
<p>Крый бог, каб ён або Мар'яна</p>
<p>Штось западозрылі... Каб ён...</p>
<p>Ён, для якога заарана</p>
<p>Сцяжынка ў край юнацкіх дзён.</p>
<p> </p>
<p>Ён, для каго Кудзёлка Аля -</p>
<p>Як фільм, што колісь перажыў.</p>
<p>Забыта так, што ў ноч купалля</p>
<p>Яе дачку прываражыў!</p>
<p> </p>
<p>У гэткім роспачным настроі</p>
<p>Яна ішла прасіць яго,</p>
<p>Каб ён пакінуў у спакоі</p>
<p>Мар'яну - толькі і ўсяго.</p>
<p> </p>
<p>Каб ён знайшоў прыдатны спосаб</p>
<p>І даў дзяўчыне зразумець:</p>
<p>Пасля купальскай ночы ў росах</p>
<p>Патрэбна ёй працверазець...</p>
<p> </p>
<p>Альжбета Францаўна застала</p>
<p>Вячорку ў хаце. Штось чытаў</p>
<p>І быў уражаны нямала</p>
<p>Яе прыходам: не чакаў.</p>
<p> </p>
<p>Ці мо адразу першы позірк</p>
<p>Усё сказаў яму? Бадай...</p>
<p>- Ну, што спынілася ў парозе?</p>
<p>Праходзь далей, прашу: сядай!</p>
<p> </p>
<p>Падаў ёй крэсла. Госця села</p>
<p>І, склаўшы рукі ў падале,</p>
<p>Глядзела моўчкі, анямела</p>
<p>На кветкі ў шклянцы, на стале.</p>
<p> </p>
<p>На васількі, што колісь звыкла</p>
<p>Душу ўздымалі над зямлёй,</p>
<p>Што як прысуд, як лёсу выклік</p>
<p>Цяпер стаялі перад ёй...</p>
<p> </p>
<p>- Сцяпан Якубавіч, хачу я</p>
<p>Табе бяду сваю адкрыць.</p>
<p>Няхай душа твая пачуе,</p>
<p>Як мне нялёгка гаварыць.</p>
<p> </p>
<p>Яна - зялепуха, дурная,</p>
<p>Хоць у яе ўжо і дыплом.</p>
<p>Людскога зла яна не знае,</p>
<p>Узросшы ў маці пад крылом...</p>
<p> </p>
<p>- Ты пра каго? - Я пра Мар'яну.</p>
<p>Яна з табой была ўначы.</p>
<p>Ты даў ёй выпіць дурнап'яну,</p>
<p>І ты мне мусіш памагчы...</p>
<p> </p>
<p>- Ах, вось пра што ты! - усміхнуўся</p>
<p>Вачыма сумнымі Сцяпан.</p>
<p>Устаў. Цыгаркай зацягнуўся.</p>
<p>- Ты лічыш: гэта - дурнап'ян?</p>
<p> </p>
<p>- Так, гэта проста ачмурэнне,</p>
<p>Яна ж уся - як не свая.</p>
<p>Прабач, ты робіш вельмі дрэнна:</p>
<p>Усё ж старэйшы ты ўдвая.</p>
<p> </p>
<p>Ты шчасця мець замала будзеш -</p>
<p>Як не апомнішся, павер!</p>
<p>Адно жыццё ёй збаламуціш</p>
<p>Ды, дзякуй, мне ўкароціш век...</p>
<p> </p>
<p>Не знаў Сцяпан, якая драма</p>
<p>Якім агнём у ёй смыліць,</p>
<p>Што ў ёй дасюль той май, як рана,</p>
<p>І крываточыць, і баліць.</p>
<p> </p>
<p>Што ўчора, першая ж хвіліна,</p>
<p>Калі спаткаліся яны,</p>
<p>Яшчэ выразней праявіла</p>
<p>Далёкі вобраз той вясны...</p>
<p> </p>
<p>Не знаў ён гэтага, ды бачыў:</p>
<p>Усё ў ёй стала на дыбы!</p>
<p>Сказаў: - Дарэмна вінаваціш:</p>
<p>Не прынясу я вам бяды.</p>
<p> </p>
<p>Сказаў спакойна, у астудзе,</p>
<p>Удзячны лёсу, што сцярог.</p>
<p>І паўтарыў: - Бяды не будзе.</p>
<p>А шчасце... Шчасця - дай вам бог!..</p>
<p> </p>
<p>- Бяда ўжо ёсць! - Альжбета рэзка</p>
<p>Згарнула пальцы ў кулачкі</p>
<p>І апантана ўстала з крэсла:</p>
<p>- Сцяпан, не руш маёй дачкі!</p>
<p> </p>
<p>Знайдзі да нас у сэрцы літасць -</p>
<p>Як брата роднага, прашу!</p>
<p>Малю найшчыраю малітвай:</p>
<p>Не даканай маю душу!</p>
<p> </p>
<p>Даруй! Ты быў мой бог, мой віцязь -</p>
<p>Дык не пазбаў мяне жыцця:</p>
<p>Не дай, не дай мне ўзненавідзець</p>
<p>Маё адзінае дзіця!</p>
<p> </p>
<p>Калі ж, не ўстыджаны ўчарашнім,</p>
<p>Яе ты ўцягнеш у капкан -</p>
<p>Праклёнам маці самым страшным</p>
<p>Я пракляну цябе, Сцяпан!..</p>
<p> </p>
<p>Узрушна выпаліўшы гэта,</p>
<p>Запалымнела, як агонь,</p>
<p>І - за парог. - Чакай, Альжбета! -</p>
<p>Гукнуў Вячорка наўздагон.</p>
<p> </p>
<p>Але яна, хоць і пачула,</p>
<p>Не запынілася ў дзвярах,</p>
<p>Паўз вокны ценем мільганула</p>
<p>І ў вулку выбегла з двара.</p>
<p> </p>
<p>Сцяпан стаяў, маўчаў паніклы,</p>
<p>Зацяўшы нерваў вузлякі.</p>
<p>А на стале - як лёсу выклік -</p>
<p>Сінелі кветкі-васількі.</p>
<p> </p>
<p> </p>
<h3><a id="chapter19"></a>Адступленне шостае - педагапчнае</h3>
<p> </p>
<p>Хлеб... Чорны, белы, шэры, сітны.</p>
<p>З чарэні хлеб і фармавы.</p>
<p>Хлеб - мой і твой, яго і ўсіхны.</p>
<p>Ні для каго - не дармавы.</p>
<p> </p>
<p>Хлеб... Аржаны, аўсяны, ячны,</p>
<p>З дамешкам бульбы і з гірсой.</p>
<p>Хлеб... Толькі смачны, вечна смачны -</p>
<p>Калі зароблены і свой.</p>
<p> </p>
<p>Хлеб кмінны, з рошчынай-закваскай,</p>
<p>І - прэсны, пышны, на дражджах.</p>
<p>Самой зямлі цяплом і ласкай</p>
<p>П'яніць ягоны водар-пах.</p>
<p> </p>
<p>Хлеб - у дзяжы і на лапаце,</p>
<p>На подзе ў печы, на стале.</p>
<p>І на далонях шчаснай маці,</p>
<p>Што дзецям лусты раздае.</p>
<p> </p>
<p>Хлеб... Не за свой загар румяны,</p>
<p>А за святло, што ў душы нёс,</p>
<p>У песнях з сонцам ён зраўняны,</p>
<p>Як цар зямлі - з царом нябёс.</p>
<p> </p>
<p>О, як ён клаўся, свежы бохан,</p>
<p>На бел абрус ці на рушнік!</p>
<p>І пры размове нават з богам</p>
<p>Так не свяціўся працаўнік.</p>
<p> </p>
<p>Хлеб... Хай пляткараць у пляткарні,</p>
<p>А я скажу: ніякі дух,</p>
<p>Як той, што ўночы тхне з пякарні,</p>
<p>Ва мне не родзіць столькі дум.</p>
<p> </p>
<p>І так не будзіць успаміны</p>
<p>Пра перажытае калісь,</p>
<p>Што і да самай дамавіны</p>
<p>На дне душы не адбаліць.</p>
<p> </p>
<p>Хлеб... Пайка ўвелічкі з васьмушку -</p>
<p>На восем душ, на цэлы дзень, -</p>
<p>І ні прыварку, ні прытруску</p>
<p>Ані на грам - ні скуль-нідзе!</p>
<p> </p>
<p>Хлеб... Як збавенне ў хату несла</p>
<p>Вясна ажымкі-праснакі -</p>
<p>З гнілое бульбы перамерзлай</p>
<p>І травяной трухі-мукі...</p>
<p> </p>
<p>Хлеб... Чуў салдат бяссмерця прысмак,</p>
<p>Калі з кішэні шыняля</p>
<p>Вымаў усохлы недагрызак</p>
<p>Скарынкі - чорнай, як зямля...</p>
<p> </p>
<p>Вось гэткі быў ён - наш салодкі</p>
<p>Надзённы хлеб у грозны час.</p>
<p>І з ім мы выстаялі ўсё-ткі -</p>
<p>Каб нашай волі сцяг не згас!</p>
<p> </p>
<p>За Перамогу ваявала</p>
<p>І тая скібка, што ў сірот</p>
<p>Ад рота маці адрывала,</p>
<p>Каб не аслаб без хлеба фронт.</p>
<p> </p>
<p>Было - такое - на планеце!</p>
<p>І не віна тут мацярок,</p>
<p>Што сёння іх нашчадкаў дзеці</p>
<p>Не ўсюды помняць гэты ўрок.</p>
<p> </p>
<p>Што нехта гібла-раўнадушны,</p>
<p>Хто зерня з роду не ласкаў,</p>
<p>Ад сытай роскашы аглухшы,</p>
<p>Не чуе хлеба горкіх скарг:</p>
<p> </p>
<p>Таго, что ў полі ад знямогі</p>
<p>На дол цярушыцца, на дол -</p>
<p>Дажджу асенняму пад ногі,</p>
<p>А не на бел абрус, на стол;</p>
<p> </p>
<p>Таго, што ўжо і на абрусе</p>
<p>Пакрасаваўся, а цяпер -</p>
<p>Ляжыць на сметніку, у брудзе,</p>
<p>І мохам-плесняю цвіце...</p>
<p> </p>
<p>О, хлеб наш, хлеб! Хоць і няўдзячны,</p>
<p>Нярупны множыцца ядок -</p>
<p>Заўжды жаданы, вечна смачны</p>
<p>На свеце будзе твой кусок.</p>
<p> </p>
<p>І аж дакуль Зямлі зялёнай</p>
<p>Трымцець на лёсу цеціве -</p>
<p>Найпершым клопатам надзённым</p>
<p>Тут будзе клопат пра цябе.</p>
<p> </p>
<p>* * *</p>
<p> </p>
<p>Даруй, чытач, што азадачыў:</p>
<p>Ты па радках маіх прабег,</p>
<p>А педагогікі - не ўбачыў:</p>
<p>Усё - пра хлеб, адно пра хлеб...</p>
<p> </p>
<p>Ну, так, пра хлеб... Але дакорам</p>
<p>Ты не спяшы мяне пырнуць,</p>
<p>А паспрабуй углыб, у корань</p>
<p>Навукі школьнай зазірнуць.</p>
<p> </p>
<p>Ці не даволі верыць слепа</p>
<p>Той педагогіцы, браток,</p>
<p>Што пачынаецца не з хлеба,</p>
<p>Не з мазаля бярэ выток?</p>
<p> </p>
<p>Мо годзе фікцый і абстракцый?</p>
<p>Без працы - школе грош цана!</p>
<p>Каб чалавек душы не страціў -</p>
<p>Ёсць педагогіка адна:</p>
<p> </p>
<p>Вучыць любові і пашане</p>
<p>Да хлеба труднага ў жыцці.</p>
<p>А мы? Што славім? Што ўзвышаем?</p>
<p>Пра што пяём, бы ў забыцці?</p>
<p> </p>
<p>Каму спрыяем і наровім?</p>
<p>Каго гадуем? Спажыўцоў?</p>
<p>А як жа хлеба ім наробім</p>
<p>Мы - без аратых і жняцоў?</p>
<p> </p>
<p>Ты за экранам сочыш зрэдку?</p>
<p>Прызнайся: згледзеў там хоць раз,</p>
<p>Як дзеці ў полі рвуць свірэпку</p>
<p>Ці гоняць статак на папас?</p>
<p> </p>
<p>Не згледзеў, брат! Затое з рання</p>
<p>І аж да вечара - штодзень</p>
<p>Ты можаш бачыць на экране</p>
<p>Маленькіх скачучых людзей.</p>
<p> </p>
<p>Пяюць і скачуць - усе чыста!</p>
<p>Такое ўражанне парой -</p>
<p>Што нам мільёнаў сем артыстаў</p>
<p>Паставіць сёння ж трэба ў строй!</p>
<p> </p>
<p>Я разумею, разумею -</p>
<p>Уздым культуры, рост патрэб...</p>
<p>Але... з іх кожны мае жменю -</p>
<p>І жменя цягнецца па хлеб!</p>
<p> </p>
<p>Без хлеба скачацца не надта!</p>
<p>А хлеб буханкай не расце:</p>
<p>О, колькі трэба, каб з зярнятка</p>
<p>Падняўся колас у расе!</p>
<p> </p>
<p>Так патрабуе ўжо ў калысцы</p>
<p>Дагляду мудрага дзіця,</p>
<p>Каб у жыццё аратым выйсці,</p>
<p>А не нахлебнікам жыцця!</p>
<p> </p>
<p> </p>
<h3><a id="chapter20"></a>Вечар у полі</h3>
<p> </p>
<p>Да працы прагны, дуж і спрыцен,</p>
<p>Сягоння зноў апошні круг</p>
<p>Тамаш зрабіў амаль упрыцем,</p>
<p>Калі ўжо дзень даўно патух.</p>
<p> </p>
<p>Матор прывычна заглушыўшы,</p>
<p>Саскочыў долу, на пракос, -</p>
<p>Глядзіць: Сцяпан шыбуе шыбка</p>
<p>Па канюшынішчы наўскос.</p>
<p> </p>
<p>- Сілком забраць цябе хачу я, -</p>
<p>Сказаў з усмешкай уваччу.</p>
<p>- Не бойся: тут не заначую -</p>
<p>Вячэры я, брат, не ўпушчу.</p>
<p> </p>
<p>Дамоў ішлі - спачатку «сценкай»</p>
<p>Між двух палеткаў, а затым -</p>
<p>Цераз бярэзнік, вогкай сцежкай,</p>
<p>Праз роў з альшэўнікам густым.</p>
<p> </p>
<p>- Вось тут, ты помніш, з-пад узроўя</p>
<p>Крынічкі білі - побач дзве.</p>
<p>Вада была - залог здароўя!</p>
<p>Глынеш - святлее ў галаве!</p>
<p> </p>
<p>Няма ўжо іх... Ва ўсім наўколлі -</p>
<p>Нідзе няма ўжо ні адной.</p>
<p>Кароў і тых пастух у полі</p>
<p>З карыта поіць - прывазной!</p>
<p> </p>
<p>Ну, растлумач мне, калі ласка,</p>
<p>Ты ўсё ж вучоны, чорт вазьмі:</p>
<p>Як выйшла гэткая няўвязка</p>
<p>Паміж прыродай і людзьмі?</p>
<p> </p>
<p>Бяром выдатныя ўраджаі,</p>
<p>Жывём - дай божа! Грэх маніць.</p>
<p>А тых крынічак - не хапае,</p>
<p>І іх нічым не замяніць.</p>
<p> </p>
<p>Бывае, млееш у кабіне</p>
<p>Ад духаты, гарачыні -</p>
<p>І забулькоча ва ўспаміне</p>
<p>Струмень крыштальнай чысціні.</p>
<p> </p>
<p>З якою радасцю прыпаў бы</p>
<p>Да ручайка - зрабіць глыток!</p>
<p>Як смачна твар апаласкаў бы!</p>
<p>Як адышла б душа, браток!</p>
<p> </p>
<p>Ды іх няма!.. Без іх жа дару</p>
<p>Не тыя ўжо лажкі, раўкі,</p>
<p>І ўвесь куток, дзе гаспадару,</p>
<p>Якісь для сэрца не такі!</p>
<p> </p>
<p>А ці ж я тут ару і сею</p>
<p>Без сэрца? Робат я хіба?</p>
<p>Усё, здаецца, разумею,</p>
<p>А вось... грызе парой журба.</p>
<p> </p>
<p>- Прывыкнеш, брат... Пытанне часу.</p>
<p>Сяло не будзе без вады.</p>
<p>Не ўсё ільга зрабіць адразу -</p>
<p>На штось спатрэбяцца гады.</p>
<p> </p>
<p>Ты сам, паколькі ты не робат,</p>
<p>Праб'еш тут колькі свідравін,</p>
<p>Калонак з помпамі наробіш -</p>
<p>І свой заглушыш успамін.</p>
<p> </p>
<p>- Наўрад ці я калі прывыкну!</p>
<p>От дзеці, - дзеці - іншы сказ.</p>
<p>Іх не паілі мы крынічнай</p>
<p>Жывой вадой - як колісь нас.</p>
<p> </p>
<p>Ім прывыкаць і непатрэбна</p>
<p>Да перайначанай зямлі:</p>
<p>Усё, што добра тут ці дрэнна,</p>
<p>Яны з калыскі прынялі.</p>
<p> </p>
<p>Яны не ведаюць, напрыклад,</p>
<p>Што значыць летняю парой -</p>
<p>У самы сквар, у самы прыпар -</p>
<p>Крынічка ў полі пад гарой.</p>
<p> </p>
<p>Але аднойчы ўбачаць дзесьці -</p>
<p>Уцямяць, што гэта за цуд, -</p>
<p>І ў горкай крыўдзе нашы дзеці</p>
<p>Нам страшны вынесуць прысуд.</p>
<p> </p>
<p>«Чаму, за што вы нас, спытаюць,</p>
<p>Такіх пазбавілі даброт?..»</p>
<p>Бацькі дзяцей не абкрадаюць -</p>
<p>Спакон было так, з роду ў род!</p>
<p> </p>
<p>А свідравіны... свідравіны -</p>
<p>Мы робім іх ужо даўно.</p>
<p>Прыедуць хлопцы-здаравілы -</p>
<p>І ў пекле, брат, дастануць дно!..</p>
<p> </p>
<p>Сцяпан любіў гаворку брата -</p>
<p>За вастрыню, дасціпнасць, соль;</p>
<p>Хоць груба скажа - але трапна,</p>
<p>Хоць рэзкі выраз - але свой.</p>
<p> </p>
<p>Пасля хадульных, посных, плоскіх</p>
<p>Клішэ, што ў коле чуў сваім, -</p>
<p>Ён слухаў мову роднай вёскі,</p>
<p>Як райскі спеў, як боскі гімн.</p>
<p> </p>
<p>І сам вяртаўся непрыкметна</p>
<p>Душой ва ўлонне хараства,</p>
<p>Што тут жыве спакон, спрадвечна,</p>
<p>Як лес, як дрэвы, як трава...</p>
<p> </p>
<p>- У нас тут лектар быў тым летам -</p>
<p>Паважны муж, не са шпаны,</p>
<p>І ўвесь такі інтэлігентны -</p>
<p>Ажно трашчаць на ім штаны.</p>
<p> </p>
<p>Я і яму сказаў: «Шаноўны,</p>
<p>Мы губім шмат зямных дароў!»</p>
<p>Згадзіўся. Кажа: «Безумоўна,</p>
<p>Вада ў зямлі - што ў жылах кроў.</p>
<p> </p>
<p>Мы даражыць ёй мусім вельмі.</p>
<p>Ды ёсць, няможна забываць,</p>
<p>Звышактуальныя праблемы:</p>
<p>Пра моц дзяржавы трэба дбаць!</p>
<p> </p>
<p>Калі мы мір не забяспечым,</p>
<p>Не зможам гібель запыніць -</p>
<p>Дык будзе некаму і ў нечым</p>
<p>Ні папракаць нас, ні вініць...»</p>
<p> </p>
<p>Я доўга думаў - я ж маруда! -</p>
<p>Над тым, што лектар адказаў,</p>
<p>І - ад цябе таіць не буду -</p>
<p>Канцы з канцамі не звязаў.</p>
<p> </p>
<p>Такой трывожнаю часінай,</p>
<p>Назло шалёнаму звяр'ю -</p>
<p>Для справы міру трэба ўсім нам</p>
<p>Яшчэ мацней любіць зямлю!</p>
<p> </p>
<p>Любіць зямлю! І не наогул,</p>
<p>А - гэту! Нашу! Дзе жывём!</p>
<p>Во з гэтым полем, з гэтым логам,</p>
<p>З касьбою гэтай і жнівом!..</p>
<p> </p>
<p>Сцяпан зірнуў с цяплом на брата</p>
<p>І за плячо абняў рукой.</p>
<p>- А што ты ўспыхнуў гэтак раптам?</p>
<p>Я ж не спрачаюся з табой!</p>
<p> </p>
<p>- Дык паспрачайся! Я - саўгасны</p>
<p>Рабочы, я - не дыпламат,</p>
<p>І мне патрэбен цалкам ясны</p>
<p>На справу гэтую пагляд.</p>
<p> </p>
<p>Таму і ўспыхваю, што бачу:</p>
<p>Сяму-таму між нас з рукі -</p>
<p>На звышпраблему, звышзадачу</p>
<p>Валіць уласныя грахі.</p>
<p> </p>
<p>Сваё нядбальства ды паскудства</p>
<p>Напругай часу апраўдаць -</p>
<p>Усё адно, маўляў, для людства</p>
<p>Дарогі ў заўтра не відаць.</p>
<p> </p>
<p>Калі ўвесь свет, уся планета,</p>
<p>Маўляў, вісіць на валаску, -</p>
<p>Якая можа вабіць мэта -</p>
<p>Няўцямна толькі прастаку.</p>
<p> </p>
<p>І вось, ад будучыні вольны,</p>
<p>Сабе гаворыць спажывец:</p>
<p>Усё вазьмі, што ўзяць ты здольны -</p>
<p>Бо заўтра можа быць канец!</p>
<p> </p>
<p>А я лічу: у небяспечны</p>
<p>І трудны час - наадварот:</p>
<p>Стакроць мацней павінен сведчыць</p>
<p>Свой гарт і вытрымку народ.</p>
<p> </p>
<p>То слабы духам недавярак</p>
<p>Адно і думае штодня -</p>
<p>Каб як паболей зжэрці скварак</p>
<p>Ды болей выжлукціць віна.</p>
<p> </p>
<p>Хто гэтак чуецца сягоння,</p>
<p>Той - панікёр і дэзерцір, -</p>
<p>Хто толькі ў горла цягне-горне,</p>
<p>Пакуль пад ім не рухнуў мір.</p>
<p> </p>
<p>А мы... Хіба мы з племя кволых?</p>
<p>Нам - страціць веру ў лёс зямлі?</p>
<p>Тады - чаму ж мы ў гэтых долах</p>
<p>Крынічкі-рэчачкі звялі?..</p>
<p> </p>
<p>Тамаш замоўк... «Але й зацяты!» -</p>
<p>Падумаў з гонарам Сцяпан.</p>
<p>- Глыбока плужыш ты, чарцяка!</p>
<p>Хоць пасылай цябе ў ААН!</p>
<p> </p>
<p>А што? Свайго ты роду-племя</p>
<p>Не пасаромеў бы, браток.</p>
<p>Душой і сэрцам у праблеме.</p>
<p>Глядзіш і ўдалеч і ў выток!..</p>
<p> </p>
<p>Сцяпан быў рад такому шанцу</p>
<p>Пабыць сам-насам з Тамашом,</p>
<p>І не хацеў зусім спяшацца,</p>
<p>І шкадаваў, што блізка дом.</p>
<p> </p>
<p>- Жартуй... А я сачу і знаю,</p>
<p>Куды пасоўваецца свет:</p>
<p>Я ўсю палітыку чытаю, -</p>
<p>У нашай хаце - пяць газет!</p>
<p> </p>
<p>Ну, праўда, дзве - не для дарослых,</p>
<p>А для маіх «тамашанят».</p>
<p>І па вясковых тэмах розных,</p>
<p>Што тычыць нас, чытаю шмат.</p>
<p> </p>
<p>Нядаўна хтось пісаў талковы,</p>
<p>Што сотні тысяч тон у год</p>
<p>Жывога хлеба са сталовых</p>
<p>Ідзе ў адход - ляціць за плот.</p>
<p> </p>
<p>Не кілаграм, не пуд, не цэнтнер,</p>
<p>Не тона нават і не дзве,</p>
<p>А сотні тысяч тон! На вецер!</p>
<p>Таго дабра, чым свет жыве!</p>
<p> </p>
<p>Як прачытаў - такая крыўда</p>
<p>Мне сцяла сэрца між рабёр,</p>
<p>Што асушыў адзін паўлітра</p>
<p>І плакаў моўчкі, як бабёр!</p>
<p> </p>
<p>Рашыў: да д'ябла сівер зольны!</p>
<p>Да д'ябла трактар і плугі,</p>
<p>Калі мой труд, мой плён мазольны</p>
<p>Такі людзям не дарагі!</p>
<p> </p>
<p>На сметнік - хлеб! Духмяны! Смачны!</p>
<p>І гэта ў нас, дзе сам народ -</p>
<p>І гаспадар, і распарадчык</p>
<p>Усіх багаццяў і даброт!</p>
<p> </p>
<p>А дзе прычына? Ты - не знаеш?</p>
<p>Ну, а хто-небудзь знае ўсё ж?</p>
<p>А можа, ў тым, што ты купляеш</p>
<p>Бясцэнны скарб за дробны грош?</p>
<p> </p>
<p>Закону вартасці, здаецца,</p>
<p>Нікому нельга парушаць.</p>
<p>Ну, а другое - дармаедства:</p>
<p>І з ім штось трэба вырашаць!</p>
<p> </p>
<p>Тут, дзе ад веку не хадзілі</p>
<p>Дзяды без чорных мазалёў, -</p>
<p>Мы тымчасове напладзілі</p>
<p>Нямала трутняў-гультаёў.</p>
<p> </p>
<p>Ад дармаедства ўся распуста:</p>
<p>Нішто душу не губіць так,</p>
<p>Як незаробленая луста,</p>
<p>Якою сыціцца лайдак.</p>
<p> </p>
<p>Яшчэ на бацькавым, паршывец,</p>
<p>А ўжо такі кіндзюк нясе</p>
<p>І так нахабна ўжо фальшывіць -</p>
<p>Што бог сам рукі атрасе!</p>
<p> </p>
<p>Мужыцкі сын - ці ж не пагана! -</p>
<p>Не хоча працы чорнай знаць:</p>
<p>Пачаў, ці бач, хварэць на пана!</p>
<p>Узяўся панства спаганяць!</p>
<p> </p>
<p>Бяжыць туды, дзе ўтульна, чыста, -</p>
<p>Хоць за падсобка, за слугу...</p>
<p>А я, брат, поля адракчыся</p>
<p>Ужо да смерці не змагу.</p>
<p> </p>
<p>Навек прырос да ніў зялёных,</p>
<p>Да шэпту жытніх каласоў,</p>
<p>Да чысціні блакітнай лёну,</p>
<p>Да суму светлага аўсоў.</p>
<p> </p>
<p>Без іх мяне зламала б скруха</p>
<p>Так, што не даўся б і лячыць...</p>
<p>Пастой хвіліначку, паслухай,</p>
<p>Як жыта хораша маўчыць!..</p>
<p> </p>
<p>Браты спыніліся. Над полем</p>
<p>Плыла, гусцела цішыня.</p>
<p>Духмяным дышучы настоем,</p>
<p>Пацела нанач збажына.</p>
<p> </p>
<p>Яна маўчала, ды не спала, -</p>
<p>У працы ўся была наўсцяж:</p>
<p>Астаткі клёку дабірала...</p>
<p>- Ну, зразумеў? - спытаў Тамаш.</p>
<p> </p>
<p>- А ўранку, раненька, як толькі</p>
<p>Заззяюць росы ў далавах</p>
<p>Ды промняў рынуцца патокі, -</p>
<p>Які тут льецца водар-пах!</p>
<p> </p>
<p>А я, нібы па абавязку,</p>
<p>Спынюся, далеч азірну</p>
<p>І - разы два ці тры ўзацяжку</p>
<p>На грудзі поўныя ўдыхну.</p>
<p> </p>
<p>І пах, і сонца, і прастору -</p>
<p>Усё ўдыхну, вазьму ў сябе...</p>
<p>Куды ж я з гэткага прастолу</p>
<p>Сыду - у сонечным сяйве?..</p>
<p> </p>
<p>Тамаш гарэзна, па-хлапечы,</p>
<p>Хітнуў кудлатай галавой.</p>
<p>- І не сыходзь! Адзіны вечны</p>
<p>Прастол на свеце - гэты, твой!</p>
<p> </p>
<p>І ты - адзіны тут сапраўдны</p>
<p>І валадар, і гаспадар.</p>
<p>Палац твой - слаўны, трон твой - спраўны,</p>
<p>Карона - свеціцца, як жар!..</p>
<p> </p>
<p>Над жытам жаўранак успырхнуў,</p>
<p>Штось шчабятнуў, бы ў сне, і знік.</p>
<p>Сцяпан згадаў павер'е-прымху:</p>
<p>«Нядобра - ноччу птушкі крык...»</p>
<p> </p>
<p>- Тамаш, - апомніўся ён нібы, -</p>
<p>Па-мойму, тут, дзе мы стаім -</p>
<p>Была дарога на Сялібы?</p>
<p>Якраз ля гэтых во хваін?..</p>
<p> </p>
<p>- Была... І добрая дарржка!</p>
<p>- А ездзяць як туды? Наўкруг?</p>
<p>- Ніяк не ездзяць. А навошта?</p>
<p>Ад тых Сяліб сышоў і дух.</p>
<p> </p>
<p>Сяліб даўно нямо ўжо, браце.</p>
<p>Хто маладзейшы быў, - сюды,</p>
<p>У цэнтр саўгаса, перабраўся,</p>
<p>А хто стары быў, - на клады.</p>
<p> </p>
<p>За ўсіх даўжэй сядзела пара</p>
<p>Бабуль - да смерці не сышлі.</p>
<p>Я знаў іх: Стэпка і Барбара,</p>
<p>Абедзве п'янічкі былі.</p>
<p> </p>
<p>Адна ў адной віно цадзілі</p>
<p>І пелі песню за сталом:</p>
<p>«У крапіве нас нарадзілі,</p>
<p>У крапіве мы і памром!»</p>
<p> </p>
<p>Нібыта самі песню склалі,</p>
<p>Бо іх падворкі сапраўды</p>
<p>Так крапівой пазарасталі,</p>
<p>Што не прайсці было туды...</p>
<p> </p>
<p>- Тамаш, на ўсё глядзець нязвыкла,</p>
<p>Што легла ў прах, што зарасло.</p>
<p>Але, калі дарога знікла -</p>
<p>Страшней, здаецца мне, за ўсё...</p>
<p> </p>
<p>Давай прысядзем, брат, на крушні.</p>
<p>Бог з ёй, з вячэрай, - не ўцячэ.</p>
<p>Паглянь: як тая печ у сушні -</p>
<p>Каменні цёплыя яшчэ...</p>
<p> </p>
<p>Дарога... Колькі я з дзяцінства</p>
<p>Папахадзіў калісь па ёй!..</p>
<p>Яна - жыцця майго часцінка,</p>
<p>Душы зародачак маёй.</p>
<p> </p>
<p>Я помню ўсю яе на памяць -</p>
<p>Дзе грунт быў цупкі, дзе пясок,</p>
<p>І кожны куст, і кожны камень,</p>
<p>І той бярвенчаты масток...</p>
<p> </p>
<p>Дарога ў гульні і забавы,</p>
<p>Што бегла з кошыкам маім,</p>
<p>Уся прапахлая грыбамі,</p>
<p>Духмяным водарам малін...</p>
<p> </p>
<p>Дарога ў колкіх ранніх росах -</p>
<p>Іх топча босы пастушок,</p>
<p>І вяжа венікі з бярозак,</p>
<p>І грае весела ў ражок...</p>
<p> </p>
<p>Дарога песень вечаровых -</p>
<p>Між дзвюх купальскіх зараніц,</p>
<p>І самых першых, хлапчуковых,</p>
<p>Маіх да скону, таямніц...</p>
<p> </p>
<p>Усё адрэзана навечна -</p>
<p>Так, каб і следу не знайсці,</p>
<p>Каб зразумеў, што недарэчна</p>
<p>За летуценнямі ісці.</p>
<p> </p>
<p>Каб не падумаў азірнуцца</p>
<p>Ды не ўнушыў сабе назло,</p>
<p>Што можна ў май жыцця вярнуцца,</p>
<p>Як у знаёмае сяло...</p>
<p> </p>
<p>- Вось гэта правільна, я згодзен:</p>
<p>Не варта марыць зноў пра май.</p>
<p>А калі так - журыцца годзе,</p>
<p>І ты па даўнім не ўздыхай.</p>
<p> </p>
<p>Табе, па-мойму, аж занадта</p>
<p>Хапае сённяшніх турбот -</p>
<p>І праз адкрыты свой характар,</p>
<p>І ад людскіх непамыслот.</p>
<p> </p>
<p>Чыталі з Анцяй мы, канешне</p>
<p>(А маме я не паказаў),</p>
<p>Што пра твае рамансы й песні</p>
<p>Шпачынскі гэны накілзаў.</p>
<p> </p>
<p>Мы за цябе перажывалі.</p>
<p>Пісанне тое так і сяк</p>
<p>Па сказу ўсё перажавалі:</p>
<p>Басяк ён, братачка, басяк!</p>
<p> </p>
<p>- Не ён галоўны ў подлым спісе:</p>
<p>Яго рукой вадзіў другі.</p>
<p>А сам Шпачынскі... каб не спіўся,</p>
<p>І крытык быў бы не благі.</p>
<p> </p>
<p>Ён пачынаў даволі храбра,</p>
<p>На жаль - далёка не пайшоў,</p>
<p>І на сягоння - лепшы сябра</p>
<p>Усіх сталічных алкашоў.</p>
<p> </p>
<p>Прыходзіў потым - ледзь не плакаў,</p>
<p>Прасіў прабачыць... Выгнаў вон:</p>
<p>Мне завугольных патулякаў</p>
<p>Прымаць з павіннай не рэзон.</p>
<p> </p>
<p>Хто дыктаваў яму - не прыйдзе</p>
<p>Перапрасіць за тую муць.</p>
<p>О, гэта страшны, хітры злыдзень!</p>
<p>Іосіф Бэнсь яго завуць.</p>
<p> </p>
<p>Мы з ім вучыліся калісьці,</p>
<p>Быў аднакурснікам маім.</p>
<p>У творцы сам не здолеў выйсці -</p>
<p>Рашыў мазгі ўпраўляць другім.</p>
<p> </p>
<p>Стаў тэарэтыкам мастацтва</p>
<p>І ў кнігах хітра, неўпрыкмет</p>
<p>Нам раіць з вотчынай расстацца,</p>
<p>Каб пакарыць вялікі свет.</p>
<p> </p>
<p>Маўляў, касмічная арбіта</p>
<p>Не прыме нашы «караблі»,</p>
<p>Бо надта ярка ў іх адбіта</p>
<p>Аблічча роднае зямлі.</p>
<p> </p>
<p>Куды ён хіліць - зразумела.</p>
<p>Ён сам ляцеў бы ўжо даўно</p>
<p>Па той арбіце безыменнай, -</p>
<p>Вось толькі крылаў не дано!</p>
<p> </p>
<p>А твор павінен мець адзнаку</p>
<p>Сваёй зямлі, - інакш ён, брат,</p>
<p>Такі ж без водару, без смаку,</p>
<p>Як з гідрапонікі тамат.</p>
<p> </p>
<p>Мы не бязродныя на свеце</p>
<p>І не бяздомныя ў жыцці.</p>
<p>Чым дагарэць у пустацвеце -</p>
<p>Лепш не ўзысці і не цвісці!</p>
<p> </p>
<p>Вось так аднойчы я і ўрэзаў,</p>
<p>Калі на пленуме ён чоўп,</p>
<p>Што мы, не цэнячы прагрэсу,</p>
<p>Праз гэта трацім слухачоў.</p>
<p> </p>
<p>На павадку ісці мне раіць</p>
<p>У снобаў. К чорту гэты зброд!</p>
<p>Мяне не публіка цікавіць,</p>
<p>Мяне цікавіць мой народ.</p>
<p> </p>
<p>А ён - штось іншае, васпане,</p>
<p>Ён - нешта большае нашмат.</p>
<p>Ён падрабляць пад вас не стане</p>
<p>Ні густ, ні нораў, ні пагляд...</p>
<p> </p>
<p>- А што, той Бэнсь - такі ўплывовы?</p>
<p>- Ён ходзіць капаць на мазгі</p>
<p>Усім, каму не даспадобы</p>
<p>Я за характар свой «благі».</p>
<p> </p>
<p>Маўчаць не ўмею, прытварацца,</p>
<p>Стаяць навыцяжку «ва фрунт»,</p>
<p>Легальнай формай казнакрадства</p>
<p>Аздараўляць свой базіс-грунт;</p>
<p> </p>
<p>Вясёлым быць, дзе трэба плакаць,</p>
<p>Лавіць ківок, паклоны гнуць,</p>
<p>Па нейчых тэзісах гагакаць,</p>
<p>На сальны досціп рагатнуць...</p>
<p> </p>
<p>Сваім жыццём я замінаю</p>
<p>Такім, як ён, спакойна жыць.</p>
<p>Бянтэжу іх. Напамінаю</p>
<p>Аб тым, што хочацца забыць.</p>
<p> </p>
<p>Што нельга з прагнасцю звярынай</p>
<p>Хапаць наўзахап барышы.</p>
<p>Што чалавек ўсё ж павінен</p>
<p>Баяцца нечага ў душы...</p>
<p> </p>
<p>Гадаюць: «Што яму патрэбна?</p>
<p>Відаць, да славы рвецца ўвесь...»</p>
<p>А мне і слава - пыл патрэп'я,</p>
<p>Удушны пыл, што вочы есць.</p>
<p> </p>
<p>Што значыць - слава?</p>
<p>Колькасць цэшак? Эфір? Экраны? Тыражы?</p>
<p>Якая слава можа ўцешыць,</p>
<p>Калі ты сэрцам - на крыжы?</p>
<p> </p>
<p>У славу рвуцца жываглоты,</p>
<p>А да таго, баліць каму,</p>
<p>Яна пасля прыходзіць, потым,</p>
<p>Як да Максіма, што ў Крыму...</p>
<p> </p>
<p>Яны не могуць разабрацца,</p>
<p>Чаго хачу, што трэба мне?</p>
<p>Зусім не шмат: любові брацкай!</p>
<p>Сяброў - што здрада не кране!..</p>
<p> </p>
<p>Прабач - за гэтую прамову.</p>
<p>Расспавядаўся, бы ў царкве...</p>
<p>Тамаш маўчаў. Глядзеў, як з рову</p>
<p>Сівы туман да іх плыве;</p>
<p> </p>
<p>Як подых ночы ледзьве-ледзьве</p>
<p>На вольхах кратае лісты,</p>
<p>Як абярнуліся ў мядзведзяў</p>
<p>Ядлоўцу цёмныя кусты...</p>
<p> </p>
<p>- Не знаю, як наконт сяброўства,</p>
<p>А што датычыць... тут сказаць</p>
<p>Я мушу коратка і проста:</p>
<p>Пара з кім-небудзь лёс звязаць!</p>
<p> </p>
<p>Таму й не ведаеш адхлання,</p>
<p>Што адзінокі ты, браток.</p>
<p>Няма пры боку мілавання -</p>
<p>Разблытаць дум тваіх маток.</p>
<p> </p>
<p>Ніхто не зможа быць у скрусе</p>
<p>Такім апірышчам табе,</p>
<p>Як жонка верная... Баюся,</p>
<p>Каб не зачахнуў ты ў журбе.</p>
<p> </p>
<p>Табе б з настаўніцаю нашай,</p>
<p>Альжбетай Францаўнай, у шлюб.</p>
<p>Была б - ні з кім не параўнаўшы -</p>
<p>Сям'я! І ты ёй быў бы люб!..</p>
<p> </p>
<p>- Тамаш! Я думаў, ты параіш</p>
<p>Каго з няшчыпаных дзяўчат...</p>
<p>Я ж не стары яшчэ таварыш!</p>
<p>Мне б і каляску пакачаць...</p>
<p> </p>
<p>- Э, не-е, брат! Гэткай - не параю.</p>
<p>Нашто - зялепуха, сырэц?</p>
<p>Ты хочаш мець без конца-краю</p>
<p>Турбот - і ў рэўнасці старэць?..</p>
<p> </p>
<p>А вось яна - жанчына-дзіва!</p>
<p>Такія - рэдкасць на вяку.</p>
<p>Яна б табе і нарадзіла -</p>
<p>Яна ж уся яшчэ ў саку!</p>
<p> </p>
<p>Што трэба бабка: ў самым леце,</p>
<p>У блаславёнай той пары,</p>
<p>Калі ўспрымаюцца найлепей</p>
<p>Усе жаноцкія дары!</p>
<p> </p>
<p>Адно што будзе трудна досыць -</p>
<p>Як кажуць, клінам выбіць клін:</p>
<p>Жанчына гэта ў сэрцы носіць</p>
<p>Якісьці сонечны ўспамін.</p>
<p> </p>
<p>Яна крыху сябруе з Анцяй</p>
<p>І ёй душу адкрыла нейк:</p>
<p>Яшчэ ў студэнцкім інтэрнаце</p>
<p>Так пакахала - што навек.</p>
<p> </p>
<p>Пасля там здарылася нешта -</p>
<p>І хлопца страціла яна.</p>
<p>Сказала Анці: «Ну, канешна ж,</p>
<p>Была дурной: мая віна!..»</p>
<p> </p>
<p>Дванаццаць год ужо ў разводзе.</p>
<p>Уночы - плача, днём - пяе.</p>
<p>І ні адзін яшчэ, ніводзін</p>
<p>Не дакрануўся да яе!..</p>
<p> </p>
<p>- Так і сказала Антуніне?</p>
<p>- А што? Дзівіцца тут не след:</p>
<p>Жанчына можа, брат, жанчыне</p>
<p>І болей выдаць «пад сакрэт»...</p>
<p> </p>
<p>Сцяпан устаў - аж камень з крушні</p>
<p>Скаціўся, грукнуўшы ўначы.</p>
<p>- Хадзем! - сказаў. - Тут морак душны.</p>
<p>І - просьба: трошку памаўчы...</p>
<p> </p>
<p>«Няўжо я ляпнуў штось не тое? -</p>
<p>Сумеўся здзіўлены Тамаш. -</p>
<p>Ах, поле роднае, жытное,</p>
<p>Хоць ты самотніка разваж!..»</p>
<p> </p>
<p> </p>
<h3><a id="chapter21"></a>Бяссонне</h3>
<p> </p>
<p>Пасля запозненай вячэры -</p>
<p>З фінальным кубкам малака -</p>
<p>Антось якіясьці паперы</p>
<p>Дастаў з кішэні пінжака.</p>
<p> </p>
<p>Зірнуў на маці ў хваляванні,</p>
<p>На Антуніну, на братоў, -</p>
<p>Сказаў: - Прашу хвіліну ўвагі:</p>
<p>Сюрпрыз для вас напагатоў.</p>
<p> </p>
<p>Вось гэты сшытак без абгорткі -</p>
<p>Нам з вамі продкаў запавет:</p>
<p>«Тэстамент Тодара Вячоркі» -</p>
<p>Як сам назваў запіскі дзед.</p>
<p> </p>
<p>Адзін мой сябар выпадкова</p>
<p>Яго ў архіве адкапаў.</p>
<p>На жаль, збярогся ён часткова:</p>
<p>Пачатак недзе запрапаў.</p>
<p> </p>
<p>Але й па тым, што ацалела,</p>
<p>Убачыш - толькі зазірні, -</p>
<p>Як дзеду Тодару балела</p>
<p>За лёс народа і зямлі.</p>
<p> </p>
<p>Вясковы, бедны і бяспраўны</p>
<p>Настаўнік школы прыхадской,</p>
<p>Ён прагнуў вольнасці і праўды,</p>
<p>Тужыў па шчырасці людской.</p>
<p> </p>
<p>На царскай катарзе ў Сібіры</p>
<p>Ні маразы, ні шампалы</p>
<p>У ім надзеі не забілі -</p>
<p>Народ свой вывесці з імглы.</p>
<p> </p>
<p>То ж там пісаў ён свой «Тэстамент» -</p>
<p>У змрочных шахтах рудніка.</p>
<p>Які - пачуйце - тэмперамент</p>
<p>Ірвецца з кожнага радка!</p>
<p> </p>
<p>«Народ сябе пазнаць павінен!</p>
<p>Народ - не зборышча, не гурт.</p>
<p>Ён мусіць мець - інакш загіне! -</p>
<p>Усведамлення цвёрды грунт.</p>
<p> </p>
<p>Калі ён сам сябе ўсвядоміў,</p>
<p>Сваю гісторыю,</p>
<p>свой лёс,</p>
<p>Свае правы ва ўласным доме, -</p>
<p>Тады - народ, тады - ён ёсць.</p>
<p> </p>
<p>Тады не страшныя і здрайцы,</p>
<p>Што дзеля славы і выгод -</p>
<p>Адно ім лейцы ў рукі дайце -</p>
<p>Гатовы плюндрыць свой народ.</p>
<p> </p>
<p>Сатрапы кормяць адшчапенцаў,</p>
<p>Каб нам даводзілі, што мы</p>
<p>Не маем права спадкаемцаў</p>
<p>Ані на што - апроч турмы!</p>
<p> </p>
<p>Сатрапы знаюць і шалопяць,</p>
<p>Што на шляхах дабра і зла</p>
<p>У нас не толькі гразь ды копаць -</p>
<p>У нас Гісторыя была!</p>
<p> </p>
<p>Што пачаліся мы не ўчора -</p>
<p>Наш род, культура, мова, быт, -</p>
<p>Як цвердзяць з пыхаю вучонай</p>
<p>Парфіраносныя ілбы.</p>
<p> </p>
<p>Лакейства плодзячы са смакам,</p>
<p>Яны не знаюць аднаго:</p>
<p>Хто хлеб дае чужым сабакам -</p>
<p>Свае забрэшуць на таго!</p>
<p> </p>
<p>«Ты - без крыжа! Богаадступнік!» -</p>
<p>Крычыць пагромшчык-крывасос.</p>
<p>Так, я не веру ў крыж пакутны.</p>
<p>Я сам - распяты, як Хрыстос.</p>
<p> </p>
<p>Не я - ты, бог, вялікі грэшнік:</p>
<p>Ты адступіўся ад мяне</p>
<p>І ад маіх братоў няўцешных,</p>
<p>Што мруць у роднай старане.</p>
<p> </p>
<p>Якой жа моваю, скажы мне,</p>
<p>Мы будзем гутарыць з табой?</p>
<p>Я - не валодаю чужымі,</p>
<p>Ты, бог - не ведаеш маёй.</p>
<p> </p>
<p>Усе на свеце - для спатолі</p>
<p>Душы - ты ўзвысіць мовы змог,</p>
<p>Чаму ж на нашай аб нядолі</p>
<p>Ты не гаворыш з намі, бог?..</p>
<p> </p>
<p>О, краю родны! Чым стрымаеш,</p>
<p>Адвернеш лёс свой ад пятлі,</p>
<p>Калі заступніка не маеш</p>
<p>Ні ў небе ты, ні на зямлі?</p>
<p> </p>
<p>Адным: на бітву без сумнення!</p>
<p>Як цвердзіць песня - толькі бой!</p>
<p>«Даб'ёмся самі вызвалення</p>
<p>Сваёю ўласнаю рукой!..»</p>
<p> </p>
<p>- Вось так... - Антось абвёў вачыма</p>
<p>Усіх прысутных. - Вось такі</p>
<p>Дзед Тодар наш быў малайчына...</p>
<p>Крывёй напісаны радкі!..</p>
<p> </p>
<p>- Ён не вярнуўся з той Сібіры, -</p>
<p>Сказала Зося. - Там і ўмёр.</p>
<p>Ад бабы вашае, Сабіны,</p>
<p>Я чула шмат. І ад сясцёр.</p>
<p> </p>
<p>Ён бальшавік быў. У падполлі</p>
<p>Пісаў лістоўкі на цара.</p>
<p>А бацька ваш адно й запомніў</p>
<p>Яго - як везлі са двара...</p>
<p> </p>
<p>- Антось, - зірнула Антуніна, -</p>
<p>Ты даў бы ў школьны наш музей</p>
<p>Адзін адбітак. То ж навіна!</p>
<p>Было б цікава для людзей!</p>
<p> </p>
<p>Няхай і продак ваш законна</p>
<p>Увекавечыцца ў сяле,</p>
<p>Каб самі мы глядзелі сёння</p>
<p>З павагай большай на сябе...</p>
<p> </p>
<p>Сцяпан, уражаны чытаннем,</p>
<p>Узяў запіскі ў брата з рук:</p>
<p>- А ты не думаў даць «Тэстамент»</p>
<p>У навуковы нейкі друк?</p>
<p> </p>
<p>- Занёс адразу ж быў у «Весці».</p>
<p>Прадмоўку даў - каб быў «пад'езд».</p>
<p>Увы, увы! Шалудзька Несцер</p>
<p>Сказаў: «Не пойдзе. Дробны змест».</p>
<p> </p>
<p>- Відаць, Шалудзька добры ёлуп,</p>
<p>Калі ён так на змест глядзіць.</p>
<p>- О, ён гісторык плюс філолаг</p>
<p>І плюс вядомы більярдзіст!</p>
<p> </p>
<p>Ды над навукай ён не чахне.</p>
<p>Більярдны шар - вось гэта рэч!</p>
<p>Ажно барты трашчаць - як жахне! -</p>
<p>І адлятаюць лузы прэч!</p>
<p> </p>
<p>Ён мог бы есці хлеб з більярда,</p>
<p>Калі б быў хлебны гэты спорт.</p>
<p>А так - трымаецца заядла</p>
<p>За ўсе пасады, лысы чорт!</p>
<p> </p>
<p>Наогул - тып ён унікальны.</p>
<p>Чаму? Каб ліха не спаткаць -</p>
<p>Прыдумаў спосаб геніяльны,</p>
<p>Як кары грознай «унікаць».</p>
<p> </p>
<p>Як толькі вынюхае, гіцаль,</p>
<p>Што будзе біта галава -</p>
<p>Кладзецца зразу ж у бальніцу</p>
<p>На цэлы месяц ці на два!</p>
<p> </p>
<p>Ну, і пакуль яго там лечаць,</p>
<p>Разоў пятнаццаць «возьмуць кроў» -</p>
<p>Адыдзе ў суддзяў сэрца-печань</p>
<p>І гнеў абернецца ў любоў.</p>
<p> </p>
<p>Ягоны спосаб-ход нялюдскі</p>
<p>Сябры, што рухаюць прагрэс,</p>
<p>Назвалі «спосабам Шалудзькі»</p>
<p>І карыстаюцца ім спрэс!</p>
<p> </p>
<p>Бальніца бедная забіта -</p>
<p>Так не кладзе ніякі грып!</p>
<p>Шалудзька - блазан-чмут нібыта,</p>
<p>На справе ж - подлы, шкодны тып.</p>
<p> </p>
<p>Хамут і дуб, ён бездакорна</p>
<p>Спасціг унутраным чуццём</p>
<p>Закон сярэдняга узроўню,</p>
<p>Што мае сілу над жыццём.</p>
<p> </p>
<p>Ён не ўпусціў той час, той даты,</p>
<p>Калі агулам, сярод дня,</p>
<p>У дактары і ў кандыдаты</p>
<p>Папёр вучоны серадняк.</p>
<p> </p>
<p>З усіх навук, якія вызнаў,</p>
<p>Адну засвоіў ён найлепш:</p>
<p>Як сёрбаць лыжкаю вялізнай</p>
<p>З катла грамадскага кулеш.</p>
<p> </p>
<p>Ён зразумеў, што можна лёгка,</p>
<p>Зусім на пуп не беручы,</p>
<p>Перарабіць камы з пахлёбкай</p>
<p>На адмысловыя харчы.</p>
<p> </p>
<p>Што ў нашай сферы над другімі</p>
<p>Ёсць перавага з пераваг:</p>
<p>Да скону можа хлус-алхімік</p>
<p>Сядзець на пышных пірагах!</p>
<p> </p>
<p>Дыпламаваны хутаранін,</p>
<p>Ён у душы смяецца дзесь,</p>
<p>Як мы настойліва таранім</p>
<p>Сцяну прыватніцтва штодзень.</p>
<p> </p>
<p>Камуністычная свядомасць -</p>
<p>Для нас няпісаны закон,</p>
<p>Таму народную маёмасць</p>
<p>Мы не трымаем пад замком.</p>
<p> </p>
<p>«Сумленне - суд наш найвышэйшы!» -</p>
<p>Крычыць аратар у гурму.</p>
<p>А ён сядзіць, сапе і шэпча:</p>
<p>«Сваё - вазьму! Сваё - вазьму!..»</p>
<p> </p>
<p>Ён у навуцы нуль, банкруцька,</p>
<p>Тыповы рытар-вадалей,</p>
<p>Ды хтосьці лічыць, што Шалудзька</p>
<p>Пасунуў штось крыху далей.</p>
<p> </p>
<p>І вось - слыве вучоным Несцер</p>
<p>І памагае з усіх сіл</p>
<p>Сваім падлізнікам залезці</p>
<p>На навуковы небасхіл.</p>
<p> </p>
<p>Для іх, няздар, ён вараціла</p>
<p>Аўтарытэтна-прабіўны,</p>
<p>І на пальто яго з раціна</p>
<p>Набожна хукаюць яны.</p>
<p> </p>
<p>Пылінкі-нітачкі здымаюць -</p>
<p>З сабачай вернасцю ў вачах.</p>
<p>Студэнты ж хэнці штось не маюць</p>
<p>Яго брашуркі вывучаць.</p>
<p> </p>
<p>Таму ён любіць звыш білета</p>
<p>Задаць пытанне «на зарэз»:</p>
<p>«А дзе, калі і што пра гэта</p>
<p>Пісаў прафесар Чымергэс?»</p>
<p> </p>
<p>І тым пускае пыл у вочы -</p>
<p>Маўляў, дасведчаны які!</p>
<p>Між іншым, так на пол жаночы</p>
<p>Глядзіць - аж трэскаюць «бялкі»!</p>
<p> </p>
<p>Казаў ягоны аднакурснік,</p>
<p>Што гэты самы хват-дзялок</p>
<p>Ужо ў студэнцтве быў распуснік</p>
<p>І вечна цёрся ля дзявок.</p>
<p> </p>
<p>Да навуковых прац нятленных</p>
<p>Не меў цікавасці, аднак</p>
<p>Трактат аб зонах эрагенных</p>
<p>Чытаў шчырэй, чым дыямат.</p>
<p> </p>
<p>- Відаць, нішто сабе з выставы?</p>
<p>Калі ў навуцы не дабраў,</p>
<p>Дык хоць на выгляд, гад, цікавы? -</p>
<p>Тамаш з ухмылкаю спытаў.</p>
<p> </p>
<p>- Ён жаба рыжая - на выгляд!</p>
<p>І ростам - жабы не вышэй,</p>
<p>І вочы жабіны - навыкат,</p>
<p>І рот, бы ў жабы, - да вушэй.</p>
<p> </p>
<p>Без шыі, чэраўца ды лапкі,</p>
<p>Сядзіць і зекрыць на карчы -</p>
<p>Пардон, на кафедры...</p>
<p>- А браткі!</p>
<p>Аж страшна чуць наўпроць начы!</p>
<p> </p>
<p>Яшчэ прысніцца ў сне, пачвара! -</p>
<p>І Антуніна к Тамашу</p>
<p>Знарок плячом на міг прыпала:</p>
<p>Маўляў - не жабай даражу.</p>
<p> </p>
<p>Браты затрэсліся ад смеху.</p>
<p>- Ну, ты мастак! Бадай ты скіс!</p>
<p>- Партрэт - на зайздрасць і на ўцеху!</p>
<p>- Які партрэт? Адно - эскіз!..</p>
<p> </p>
<p>І тут заўважылі, што маці</p>
<p>Глядзіць без смеху з-пад павек.</p>
<p>- Не трэба, Анцік, так смяяцца:</p>
<p>Усё ж ён з імем чалавек.</p>
<p> </p>
<p>- З фальшывым, мамачка, з фальшывым!</p>
<p>Ён у навуцы - шкодны клешч:</p>
<p>Сядзіць, упіўшыся, на шыі,</p>
<p>Пакуль не лопне ў рэшце рэшт.</p>
<p> </p>
<p>А што ён лопне неўзабаве -</p>
<p>Дык гэта ясна мне як дзень:</p>
<p>Не без канца ж цярпець дзяржаве,</p>
<p>Як клеіць дурня ліхадзей!..</p>
<p> </p>
<p>- Ідзіце, дзеці, спаць - не рана:</p>
<p>Ужо за поўнач, ноч - на спад.</p>
<p>А што ж ты, Сцёпа, нечакана</p>
<p>Наважыў заўтрага назад?</p>
<p> </p>
<p>Здаецца ж, ты маніўся болей</p>
<p>Пагасцяваць...</p>
<p>Пабыць даўжэй.</p>
<p>А то й ці ўбачымся з табою:</p>
<p>Я з кожным летам - не дужэй...</p>
<p> </p>
<p>- Ты што, матулька? Ты павінна</p>
<p>Жыць доўга-доўга. Без цябе</p>
<p>Нам гэта хата не ўявіма,</p>
<p>Як храм без бога на сцяне.</p>
<p> </p>
<p>А ехаць трэба мне... Так выйшла,</p>
<p>Што мушу ехаць... Выбачай!..</p>
<p>Сцяпан у пуні лёг, на вышках,</p>
<p>На сене - пахкім, нібы чай.</p>
<p> </p>
<p>Яно ўціскалася, шамцела,</p>
<p>Шаптала штосьці: шу-шу-шу... -</p>
<p>Бы замаўляла стому цела,</p>
<p>Сон напускала на душу.</p>
<p> </p>
<p>Ды сон зусім не браў Вячорку.</p>
<p>Праз дзірку-шчыліну ў шчыце</p>
<p>Ён бачыў неба пас і зорку,</p>
<p>Што ярка ззяла ў цемнаце.</p>
<p> </p>
<p>Нібы ў вар'яцкай крутаверці,</p>
<p>Мільгалі думкі ўразнабой,</p>
<p>І незнаёма востра ў сэрцы</p>
<p>Упершыню азваўся боль.</p>
<p> </p>
<p>«А можа, ўсё-такі застацца?</p>
<p>Хоць дзень ці два яшчэ пабыць?</p>
<p>І што?.. Пабачыцца? Спаткацца?</p>
<p>Душа ў душу - пагаварыць?</p>
<p> </p>
<p>Не атрымалася ж размовы!</p>
<p>І зноў - бязвінны вінават...</p>
<p>Дзе судзіць лёс - што значаць словы</p>
<p>Той май быў столькі год назад!..</p>
<p> </p>
<p>Хоць дзіўна ўсё ж: і мне і Алі</p>
<p>З другімі сонца не ўзышло...</p>
<p>Ах, Аля, Аля!.. Пакаралі</p>
<p>Сябе мы самі нізашто!..</p>
<p> </p>
<p>А ўсё магло ж бы быць іначай -</p>
<p>Як у шчасліўшых між людзей,</p>
<p>Калі б на сцежцы на юначай</p>
<p>Не вырыў яму ліхадзей.</p>
<p> </p>
<p>Пераступіць бы тую плётку,</p>
<p>Разумна разам абмінуць...</p>
<p>Ах, Аля, Аля! Як жа лёгка</p>
<p>Далі сябе мы абмануць!..</p>
<p> </p>
<p>Пайду прайдуся... Усё роўна,</p>
<p>Відаць, не будзе сёння сну.</p>
<p>Паклон адвешу школе роднай,</p>
<p>На зоры мар маіх зірну...»</p>
<p> </p>
<p>Каменны Лог маўчаў - бы вымер.</p>
<p>Вячорка чуў свой кожны крок.</p>
<p>Вачамі вокан нежывымі</p>
<p>Глядзелі хаты ў ноч, у змрок.</p>
<p> </p>
<p>Сон, сон кругом! Спяць людзі звыкла,</p>
<p>Спіць белы бусел на гняздзе,</p>
<p>Ані лісцінка, ні травінка</p>
<p>Не зварухнецца анідзе!</p>
<p> </p>
<p>Сцяпан раз-пораз прыпыняўся -</p>
<p>Стаяў і слухаў цішыню,</p>
<p>Глядзеў на круглы месяц ясны,</p>
<p>На зор міглівых гушчыню.</p>
<p> </p>
<p>Вось ён - бясконцы і бязмежны</p>
<p>Непадуладны нам сусвет!</p>
<p>Вялікі чымсьці, нечым смешны,</p>
<p>Хто ў ім ты - грэшны чалавек?</p>
<p> </p>
<p>І што твой клопат чалавечы,</p>
<p>Твой бунт штодзённы, твой дакор -</p>
<p>Вось перад гэтым векавечным</p>
<p>Свячэннем месяца і зор?</p>
<p> </p>
<p>Чаму ж так мала даражыш ты</p>
<p>Загадкі гэтай хараством:</p>
<p>«На залатым густым іржышчы</p>
<p>Пасецца ўночы лысы вол»?..</p>
<p> </p>
<p>Ля школьных веснічак знаёмых</p>
<p>Сцяпан умлеў: не можа быць!</p>
<p>Наўзбоч, як прывід, нерухома -</p>
<p>Альжбета Францаўна стаіць!</p>
<p> </p>
<p>Уміг здавіла грудзі хваля -</p>
<p>Што ўзняў з прадоння ураган.</p>
<p>Нарэшце вырвалася: - Аля?!</p>
<p>Пачуў - глухое: - Я, Сцяпан...</p>
<p> </p>
<p>Што вельмі ўразіла перш-наперш -</p>
<p>Твар - незвычайнай белатой</p>
<p>І дзве рукі - ля сэрца накрыж, -</p>
<p>Як на іконе ў прасвятой.</p>
<p> </p>
<p>- У гэткі час не спіш ты? Аля!</p>
<p>- Так, як і ты... Не сплю, Сцяпан.</p>
<p>- І ты даўно стаіш тут?.. Аля!</p>
<p>- Яшчэ ад той вясны, Сцяпан.</p>
<p> </p>
<p>- Чакай, ты... што? Ты - плачаш? Аля!</p>
<p>- Ты ж бачыш... Плачу я, Сцяпан.</p>
<p>- Чаго? Па чым ты плачаш, Аля?</p>
<p>- Па ўсім жыцці сваім, Сцяпан...</p>
<p> </p>
<p>Вячорка ўбачыў побач камень, -</p>
<p>Валун, што тут ляжаў здавён, -</p>
<p>Прысеў, падпёр чало рукамі.</p>
<p>Як быць далей - не ведаў ён.</p>
<p> </p>
<p>Альжбета Францаўна стаяла -</p>
<p>І з месца нават не сышла.</p>
<p>Маўчала ноч. Зямля маўчала.</p>
<p>Адкуль жа музыка плыла?</p>
<p> </p>
<p>Ну, так, ён чуў зусім выяўна:</p>
<p>Як шум спакойнага дажджу,</p>
<p>Што ўсё бліжэй, - напеўна, плаўна</p>
<p>Плыла мелодыя ў душу.</p>
<p> </p>
<p>Гучала мякка, задуменна</p>
<p>І ўся - праменіла святло.</p>
<p>Ад калыханкі нешта мела,</p>
<p>І штось ад гімна ў ёй было.</p>
<p> </p>
<p>Такой яму яшчэ ніколі</p>
<p>Не надаралася ўлавіць -</p>
<p>Ні тут, у родным наваколлі,</p>
<p>Ні ў іншых далях палявых.</p>
<p> </p>
<p>Знаць - бласлаўлёна падарожжа</p>
<p>Да гэтых хат, садоў, сядзіб...</p>
<p>- Сцяпан, валун халодны, можа, -</p>
<p>Прастуду схопіш, не сядзі...</p>
<p> </p>
<p>Вячорка ўстаў, у светлай цемры,</p>
<p>На добры крок ступіў бліжэй.</p>
<p>- Паслухай, Аля... я хацеў бы</p>
<p>Наведаць заўтра ваш музей.</p>
<p> </p>
<p>- А ты... хіба не едзеш заўтра?</p>
<p>- Вячэрнім... Тым, што ля васьмі...</p>
<p>- Прыходзь... Такога экскурсанта</p>
<p>Паводзіць сам Ілля Кузьміч.</p>
<p> </p>
<p>- А ты?.. Не зможаш?.. Ці не хочаш?</p>
<p>- Змагу... Адно... там шмат заган...</p>
<p>- Тады... спакойнай, Аля, ночы!..</p>
<p>- Спакойнай раніцы, Сцяпан!..</p>
<p> </p>
<p>* * *</p>
<p> </p>
<p>І зноў на вышкі ўзлез Вячорка,</p>
<p>І зноў праз шчыліну ў шчыце</p>
<p>Убачыў неба, - толькі зорка</p>
<p>Ужо не ззяла ў цемнаце.</p>
<p> </p>
<p>«Глядзі... Глядзі... Цяпер не скора</p>
<p>Ты будзеш тут... Не скора, брат!</p>
<p>Раз ёсць начное неба ў зорах -</p>
<p>То, значыць, ёсць і зарапад...»</p>
<p> </p>
<p> </p>
<h3><a id="chapter22"></a>Дапеўка</h3>
<p> </p>
<p>Усё, чытач. Я стаўлю кропку.</p>
<p>Ах, не завершаны сюжэт?</p>
<p>Ну, што ж рабіць! Далей - ні кроку.</p>
<p>Далей - табу і запавет.</p>
<p> </p>
<p>Мне і самому знаць цікава</p>
<p>Ці развязаў вузлы герой.</p>
<p>Але гадаць - не маю права,</p>
<p>І клопат гэта ўжо не мой.</p>
<p> </p>
<p>Апроч таго, мой дружа шчыры,</p>
<p>Я знаю кошт тваіх гадзін -</p>
<p>І я не стану іх транжырыць:</p>
<p>Паэтаў - шмат, а ты - адзін.</p>
<p> </p>
<p>Ты й так парой як непрытомны:</p>
<p>Няма жыцця - хоць апупей! -</p>
<p>Ад мнагатомных, мнагатонных</p>
<p>І манатонных эпапей!</p>
<p> </p>
<p>Я не спаборнічаць сабраўся,</p>
<p>Тым больш - у тонах і тамах,</p>
<p>Калі ад зборнічкаў падаўся</p>
<p>На стаўбавы эпічны шлях.</p>
<p> </p>
<p>Адну надзею ў сэрцы маю,</p>
<p>Што ў нейкі з дальніх вечароў,</p>
<p>З нагоды нейкай, аб'яднаю</p>
<p>Сваіх няведамых сяброў,</p>
<p> </p>
<p>І ў некім знойдзецца адвага,</p>
<p>І нехта скажа без граха:</p>
<p>«Тут лёс, браткі, ляжыць на вагах,</p>
<p>А з ім - і слова, і страфа!..»</p>
<p> </p>
<p> </p>
<p><i>1972-1984</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: http://litby.com/<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>