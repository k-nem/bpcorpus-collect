<div class="container">
<div class="book-utils">
<div id="qrcode"></div>
<a href="/Jeudakija_Los/Nu_sto_z_usio_u_zycci_lahicna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Еўдакія Лось -->
<!-- HEADER_FIELD CreationYear: 1977 -->
<!-- HEADER_FIELD FirstPublicationYear: 1979 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «Ну што ж: усё ў жыцці лагічна...» -->
<h2><a href="http://knihi.com/Jeudakija_Los/">Еўдакія Лось</a></h2>
<h2>«Ну што ж: усё ў жыцці лагічна...»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ну што ж: усё ў жыцці лагічна,</p>
<p>калі ўсё яно - з нягод...</p>
<p>П'е з лужыны анкалагічнай</p>
<p>рабы анкалагічны кот...</p>
<p> </p>
<p>Жанкі, мужчыны пазіраюць</p>
<p>на сцежку: новую вядуць!</p>
<p>І хворымі вачмі пытаюць:</p>
<p>куды ж то гэту пакладуць?</p>
<p> </p>
<p>Ці з імі ў рад - пад нож няўмольны,</p>
<p>ці ў адзіночку ў старане.</p>
<p>Гарыць там вінкель трохвугольны</p>
<p>на металічнай дзверыне...</p>
<p> </p>
<p>Там лечаць золатам няшчасных,</p>
<p>каб цень надзеі не астыў, -</p>
<p>і аддае ім паўсячасна</p>
<p>нябачны радый свой актыў...</p>
<p> </p>
<p>О гора, гора залатое,</p>
<p>нашто ты людзям з танных хат!</p>
<p>Ім гэтак дорага ўсё тое,</p>
<p>што мелі дома - да палат.</p>
<p> </p>
<p>І кожны быў сабе асэсар</p>
<p>і не трымцеў пад жахам слоў,</p>
<p>якіх не выкажа прафесар,</p>
<p>але запіша, будзь здароў...</p>
<p> </p>
<p>А бэз пад вокнамі буяе,</p>
<p>і што, маёваму, яму,</p>
<p>што хтось чарговы праклінае</p>
<p>анкалагічную турму!</p>
<p> </p>
<p><i>1977</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>