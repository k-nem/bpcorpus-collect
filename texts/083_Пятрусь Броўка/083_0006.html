<div class="container">
<div class="book-utils">
<div id="qrcode"></div>
<a href="/Piatrus_Brouka/Holas_serca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1960 -->
<!-- HEADER_FIELD Edition: Броўка П. Збор твораў. У 9 т. - Т. 3. Вершы, паэмы, 1954-1964.- Мн.: Маст. літ., 1988. - с. 411-425 -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1988 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Голас сэрца -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Голас сэрца</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<div class="EPIGRAPH">
<p>Памяці маці маёй</p>
</div>
<div class="CLEAR"></div>
<p> </p>
<p> </p>
<h3><a id="chapter1"></a>І</h3>
<p>Думаў я, пройдуць зімы і вёсны,</p>
<p>Сціхне ў грудзях маіх боль невыносны,</p>
<p> </p>
<p>Сэрца забудзе часіну цяжкую...</p>
<p>Боль не сціхае. Маўчаць не магу я!</p>
<p> </p>
<p>Я ўсхваляваны, узрушаны й сёння.</p>
<p>Маці, адна ты, а вас жа мільёны.</p>
<p> </p>
<p>Зніклі вы ўсе ў непраглядныя ночы...</p>
<p>Помню, хадзіў я увосень аднойчы,</p>
<p> </p>
<p>Поўнымі гора, пакуты вачыма</p>
<p>Клікаў цябе між дратоў Асвянціма.</p>
<p> </p>
<p>Толькі вятры мне адказвалі гулам,</p>
<p>Як ні гукаў я,— ты не пачула.</p>
<p> </p>
<p>Шыбы ў бараках былі ледзянымі,</p>
<p>Мулкія нары стаялі пустымі.</p>
<p> </p>
<p>Глянуў я ў карцэр — таксама нікога.</p>
<p>Дыхала стынню з цэменту падлога.</p>
<p> </p>
<p>Нават наручнікі моўчкі ляжалі,</p>
<p>Быццам па целе людскім сумавалі.</p>
<p> </p>
<p>Маці! І тут табе быць давялося,</p>
<p>Колькі тваёй тут крыві пралілося.</p>
<p> </p>
<p>Знаю, ў жалезе былі твае рукі —</p>
<p>І гэта і гэта не ўсе яшчэ мукі...</p>
<p> </p>
<p>Хай бы лепш сэрца не чула, не знала,</p>
<p>Што мне адна паланянка сказала.</p>
<p> </p>
<p>Ціхай, знявечанай і ледзяною</p>
<p>З  часу таго ты стаіш прада мною,</p>
<p> </p>
<p>З  болем, што сэрца маё не пазбудзе,</p>
<p>З нумарам, што прапаліў мае грудзі.</p>
<p> </p>
<p>Узімку, як снежныя ветры кружылі,</p>
<p>Каты тваю галаву агалілі</p>
<p> </p>
<p>І на прамерзлы, лядовы дзядзінец</p>
<p>Вывелі босай ў сарочцы адзінай.</p>
<p> </p>
<p>Падала. Білі раз’юшана боты.</p>
<p>А знепрытомнела — пала, а потым...</p>
<p> </p>
<p>Шмат валасоў я жаночых пабачыў,</p>
<p>Горы ўзвышаліся іх, не іначай —</p>
<p> </p>
<p>Светлыя, чорныя і агнявыя,</p>
<p>Цьмяныя, з попелам, часта сівыя,</p>
<p> </p>
<p>Былі, што й колеру нельга адзначыць,</p>
<p>Былі, што лянок пяшчотны, дзіцячы...</p>
<p> </p>
<p>Маці, тваю там няшчасную долю</p>
<p>Бачыў, цябе ж знайсці я не здолеў.</p>
<p> </p>
<p>Што між барханаў пустэльні пясчынка,</p>
<p>Ты ў такім моры не больш, як слязінка.</p>
<p> </p>
<p>Там жа плач матак сабраны са свету...</p>
<p>Як жа забыліся хутка пра гэта!</p>
<p> </p>
<p>Шмат каму мусіць яно прыгадацца,</p>
<p>Як з валасоў тых рабілі матрацы.</p>
<p> </p>
<p>Дзе ж яны, што карысталіся імі?</p>
<p>Многія ходзяць сягоння жывымі.</p>
<p> </p>
<p>Як жа яны, крыважэрныя, спалі,</p>
<p>Спалі на слёзах людскіх, як на хвалях?</p>
<p> </p>
<p>Выйшаў. Ад болю пачаў я хістацца,</p>
<p>Чорныя коміны ўбачыў на пляцы,</p>
<p> </p>
<p>Быццам што чорныя здані якія,</p>
<p>Памочнікі катаў, каты нямыя.</p>
<p> </p>
<p>Колькі крыві на іх з дымам асела,</p>
<p>Колькі жыцця цераз іх праляцела...</p>
<p> </p>
<p>Колькі вачэй, і сястрыных і братніх,</p>
<p>На іх паглядала у час свой астатні.</p>
<p> </p>
<p>Ведалі, пэўна, старыя, малыя —</p>
<p>Шлях свой праз чорныя коміны тыя.</p>
<p> </p>
<p>Выгляд іх чорны звяроў не трывожыў.</p>
<p>Думка жывых пагадзіцца не можа.</p>
<p> </p>
<p>Тады, як у печах людзі каналі,</p>
<p>Гралі аркестры і каты скакалі,</p>
<p> </p>
<p>Ведзьмы у спадніцах дарылі ім ласкі,</p>
<p>Бразгалі чаркі, кубкі з шампанскім.</p>
<p> </p>
<p>І ў задаволенні рэдкасным балем</p>
<p>Рот да вушэй раздзіралі там «хайлем».</p>
<p> </p>
<p>Зноў падступаю да комінаў грозна...</p>
<p>Ды з нежывымі спрачацца няможна.</p>
<p> </p>
<p>Дык як жа знайсці нам катаў на свеце,</p>
<p>Тых, што скакалі ля вогнішчаў смерці?</p>
<p> </p>
<p>Сэрца ахутала болем трывога.</p>
<p>Маці гукаў я... Нідзе і нікога...</p>
<p> </p>
<p>Многа хадзіў я там па сцяжынках,</p>
<p>Можа, з’яўлялася ты мне пылінкай,</p>
<p> </p>
<p>Што майго вока кранулася, тою,</p>
<p>Той, на якую азваўся слязою.</p>
<p> </p>
<p>Можа, дзе там, на зарослых палетках,</p>
<p>Ты на мяне  узіралася кветкай,</p>
<p> </p>
<p>Кветкай, што быццам слязой налілася,</p>
<p>Тою, што з сэрца твайго узнялася.</p>
<p> </p>
<p>Маці! Я з болем глядзеў на палетак,</p>
<p>Колькі вас, колькі загубленых кветак,</p>
<p> </p>
<p>Колькі дзе згінула вас, невядома,</p>
<p>Колькі дагэтуль чакаюць вас дома.</p>
<p> </p>
<h3><a id="chapter2"></a>ІІ</h3>
<p>Я ж і дагэтуль спакою не маю,</p>
<p>Часта я, часта дамоў наязджаю.</p>
<p> </p>
<p>Сэрцам хаваю адну спадзяванку:</p>
<p>Можа, сустрэнеш, як раней, на ганку,</p>
<p> </p>
<p>Скажаш: — Як ты без мяне там гаруеш?</p>
<p>І са слязой, як заўжды, пацалуеш.</p>
<p> </p>
<p>Досыць мне ростані, родная, досыць.</p>
<p>Што ты загінула,— можа, здалося.</p>
<p> </p>
<p>Сенцы адчыніш, паклічаш у хату.</p>
<p>Можа, й не быў я ў тым месцы праклятым,</p>
<p> </p>
<p>Дзе ты збылася ў пакуце пякельнай...</p>
<p>А каля печы зазвоніш патэльняй</p>
<p> </p>
<p>Ды за сталом, за абрусам бялюткім,</p>
<p>Будзеш расказваць навіны ціхутка.</p>
<p> </p>
<p>Лягу з дарогі, а ты пры мне сядзеш,</p>
<p>Сядзеш, маю галаву ты пагладзіш,</p>
<p> </p>
<p>Скажаш: — Які ж ты, які ж ты сівенькі...—</p>
<p>А я прыгадаю, як быў шчэ маленькім,</p>
<p> </p>
<p>Нашу старую, нізенькую хатку,</p>
<p>Ранне, калі ты пякла нам аладкі,</p>
<p> </p>
<p>Полудзень з поліўкай, з кашаю ячною,</p>
<p>Потым вячэру з бульбай смачною,</p>
<p> </p>
<p>Казку, якая дагэтуль мне сніцца...</p>
<p>Не, мне ніколі таго не забыцца,</p>
<p> </p>
<p>Як ты спявала, як прала, як жала,</p>
<p>Як шыла кашульку, як вышывала,</p>
<p> </p>
<p>Як пахлі рукі твае лебядою,</p>
<p>І хлебам жытнёвым, і сырадоем...</p>
<p> </p>
<p>Як яны нас абдымалі і грэлі,</p>
<p>Як твае вочы ласкава глядзелі...</p>
<p> </p>
<p>Маці, прыехаў, цябе я гукаю.</p>
<p>Ты ж не выходзіш, бо ява такая,</p>
<p> </p>
<p>Што сілы няма яе перайначыць.</p>
<p>Ніколі цябе я больш не пабачу.</p>
<p> </p>
<p>Віхуры вайны даўно адшугалі,</p>
<p>У тых, хто вярнуўся, хаты пасталі.</p>
<p> </p>
<p>На месцы ж даўнейшай нашай хаціны</p>
<p>Толькі зарослы падмурак адзіны,</p>
<p> </p>
<p>Ды поблізу ганка сінім аблокам</p>
<p>Бэзавы куст высокі, шырокі,</p>
<p> </p>
<p>Здаецца, ўзляціць, уздымаючы крылы..</p>
<p>Гэта яго ты без нас пасадзіла.</p>
<p> </p>
<p>Ён уцалеў ад навалы-пажару.</p>
<p>Вярнуўся і я. А ты ж — толькі ў марах</p>
<p> </p>
<p>Мне бэзавы куст як быццам гаворыць,</p>
<p>Як ты тут жыла у бядоце, у горы,</p>
<p> </p>
<p>Як на світанні уранку ўставала,</p>
<p>На ўсход паглядала, нас ты чакала,</p>
<p> </p>
<p>А мы былі дзесьці ў полымі бою.</p>
<p>Ты ж заставалася ў хаце адною.</p>
<p> </p>
<p>Боязна ў час той ў спусцеўшае хаце,</p>
<p>Хто ж табе, маці, памог у няшчасці?</p>
<p> </p>
<p>Не, не заціх твой у сполаху ганак,</p>
<p>Сталі сынамі ў цябе партызаны.</p>
<p> </p>
<p>Хай ты пісанага слова не знала,—</p>
<p>Чыстую праўду ты сэрцам чытала,</p>
<p> </p>
<p>Ты з партызанамі, з чорнай аблогі</p>
<p>Разам шукала да волі дарогі...</p>
<p> </p>
<p>Стрэў брыгадзіра я, дзядзьку Ісая,</p>
<p>Ён аб тых днях, пра цябе ўспамінае.</p>
<p> </p>
<p>Ў шэрае світцы — простым мундзіры</p>
<p>Быў брыгадзір наш тады камандзірам.</p>
<p> </p>
<p>Быў яго дом пад сасной і пад грабам,</p>
<p>Не раз і ў цябе ён спыняўся са штабам.</p>
<p> </p>
<p>Не раз ты шаптала ім пры лучынцы,</p>
<p>Як лютавалі ў акрузе чужынцы,</p>
<p> </p>
<p>Абвязвала раны белай хусцінкай,</p>
<p>Дзялілася з імі хлеба скарынкай.</p>
<p> </p>
<p>Зваў жа Ісай цябе мацяю добрай,</p>
<p>Быў жа Ісай камандзірам харобрым.</p>
<p> </p>
<p>Дзе ні пакажацца,— ў трасцу кідала,</p>
<p>Ад радавога да генерала.</p>
<p> </p>
<p>Дзе ён з арламі сваімі спыняўся —</p>
<p>Волі агеньчык да неба ўздымаўся.</p>
<p> </p>
<p>Вёскамі, сёламі, ўсімі шляхамі</p>
<p>Ўспыхвала помста ўвысь аганькамі,</p>
<p> </p>
<p>Чырванню над небасхілам лілася,</p>
<p>Покуль ў суцэльны пажар не сышлася,</p>
<p> </p>
<p>Покуль не зведаў пракляты чужынец,</p>
<p>Што спапялець яму ў гэтай краіне.</p>
<p> </p>
<p>Маці! А з нашае роднае хаты</p>
<p>Іскраю яркай, маленькай была ты,</p>
<p> </p>
<p>Іскрай, што родным, як светач, свяціла,</p>
<p>Іскрай, што набрыдзь-чужынцаў паліла,</p>
<p> </p>
<p>Што прывяла акупантаў да скону...</p>
<p>І ты ёй была, адной між мільёнаў.</p>
<p> </p>
<p>Маці, мінулі пакутныя ночы,</p>
<p>З тым, што няма вас, мірыцца не хочам.</p>
<p> </p>
<p>Толькі адно супакойвае ў жалі,</p>
<p>Што нездарма вы жыццё аддавалі.</p>
<p> </p>
<p>Каб ты магла як узняцца з пылінкі</p>
<p>І каб з’явілася хоць на часінку —</p>
<p> </p>
<p>Ўбачыла б край свой у яркім цвіценні,</p>
<p>Ўбачыла б новыя ты пакаленні.</p>
<p> </p>
<p>Сонечны ранак над хатамі грае.</p>
<p>Ты б не пазнала сягоння Ісая —</p>
<p> </p>
<p>У брыгадзіра няма аўтамата,</p>
<p>Качак гадуе Ісай, куранятаў...</p>
<p> </p>
<p>Гэтая праца Ісаю так люба,</p>
<p>Кожнаму ледзь не цалуе ён дзюбу.</p>
<p> </p>
<p>Каб жа на нашу зямлю не напалі,</p>
<p>Ягоныя б рукі зброі не зналі.</p>
<p> </p>
<p>Катаў не знішчыш  рукамі пустымі.</p>
<p>Шкода вас, родных, загубленых імі.</p>
<p> </p>
<p>І маці мне кажа, так мне здалося:</p>
<p>— Досыць па нас вы паплакалі, досыць.</p>
<p> </p>
<p>Шануйце, пільнуйце, што збудавалі,</p>
<p>Каб болей пакутаў людзі не зналі.</p>
<p> </p>
<p>Словы яе ўсхвалявалі глыбока,</p>
<p>Думка мая сіганула далёка.</p>
<p> </p>
<p>Што гэта? Фюрэра дух апантаны?</p>
<p>Зноўку вайсковыя б’юць барабаны.</p>
<p> </p>
<p>Зноўку па пляцы за ротаю рота,</p>
<p>Тупат і грукат ад кованых ботаў.</p>
<p> </p>
<p>Трубяць фанфары, і б’юць барабаны,</p>
<p>Чорная свастыка зноўку ў пашане,</p>
<p> </p>
<p>Цягнецца к горлу людзей прагавіта,</p>
<p>Хай сабе сцягам інакшым прыкрыта.</p>
<p> </p>
<p>Выпаўзлі з пораў «героі» былыя,</p>
<p>Крык звар’яцелы напоўніў піўныя,</p>
<p> </p>
<p>Прагна яны паглядаюць да ўсходу,</p>
<p>Фюрэра славяць, завуць у паходы,</p>
<p> </p>
<p>Прагнуць крыві іх драпежныя рукі,</p>
<p>Мала, напэўна, было ім навукі.</p>
<p> </p>
<p>Кружаць галовы ім збродныя мары,</p>
<p>Іх не кранаюць мільёны ахвяраў,</p>
<p> </p>
<p>Іх не ўстрывожыла, не засмуціла,</p>
<p>Што за плячамі магілы, магілы...</p>
<p> </p>
<p>Кожны  з іх любіць толькі самога,</p>
<p>За чалавека не лічыць другога.</p>
<p> </p>
<p>Канцлер на розум не вельмі, ды ўпарты,</p>
<p>Ён папярэдняга канцлера варты.</p>
<p> </p>
<p>Канцлеру даўняй вялікасці шкода,</p>
<p>Кліча салдатаў за Нэйсэ і Одэр.</p>
<p> </p>
<p>Зноўку бароны высоўваюць шыі,</p>
<p>Сняцца ім, сняцца палацы былыя,</p>
<p> </p>
<p>Сняцца ім замкі, дзе вежы з арламі,</p>
<p>Сняцца маёнткі з былымі рабамі.</p>
<p> </p>
<p>Хочацца светам валодаць сягоння.</p>
<p>Б'юць барабаны вайсковыя ў Боне,</p>
<p> </p>
<p>Мчаць па шляхах ашалелыя танкі,</p>
<p>Цешацца гэтым цыбатыя янкі,</p>
<p> </p>
<p>Шлюць самалёты для практыкі лётнай,</p>
<p>Шлюць і ракеты з начынкай смяротнай.</p>
<p> </p>
<p>Прагнуць ракеты людское загубы,</p>
<p>Хіжа свае панацэльвалі дзюбы,</p>
<p> </p>
<p>Злосна гарматы наставілі жэрлы,</p>
<p>Толькі пусціце,— усё б яны зжэрлі.</p>
<p> </p>
<p>Крывавай, крывавай прагнуць работы</p>
<p>Іх мінамёты, іх кулямёты...</p>
<p> </p>
<p>Так нечакана успыхваюць войны.</p>
<p>Людзі! Не можам глядзець мы спакойна.</p>
<p> </p>
<p>Бачыце, як ланцугі вам куюцца,</p>
<p>Помніце Фучыка: «Пільнымі будзьце!»</p>
<p> </p>
<p>Многім з бядой давялося сустрэцца,</p>
<p>Грукае кожнаму попел у сэрца.</p>
<p> </p>
<p>Ці мала, ці мала на горкай дарозе</p>
<p>Мы рассыпалі крывавыя слёзы?</p>
<p> </p>
<p>Помніце, як захлыналіся ў дыме,</p>
<p>Помніце, як засыпалі жывымі?</p>
<p> </p>
<p>Могуць забыцца адны толькі здрайцы,</p>
<p>Як з-пад зямлі шавяліліся пальцы,</p>
<p> </p>
<p>Як кулакі яны моцна сціскалі,</p>
<p>Што за наказы яны нам давалі?</p>
<p> </p>
<p>Чуеце — вораг узняўся, адужаў,</p>
<p>Ён не збіраецца несці вам ружы.</p>
<p> </p>
<p>Яго падбіваюць, хціва смяюцца.</p>
<p>Помніце, людзі,— пільнымі будзьце!</p>
<p> </p>
<p>Хто яму значыць дарогу такую?</p>
<p>Сэрца — у гневе, маўчаць не магу я!</p>
<p> </p>
<h3><a id="chapter3"></a>ІІІ</h3>
<p>Шмат паблукаў я, паездзіў па свеце,</p>
<p>Многа ў жыцці я пабачыў і стрэціў.</p>
<p> </p>
<p>Быў я, дзе сонца пячэ уладарна,</p>
<p>Быў я аднойчы за кругам палярным,</p>
<p> </p>
<p>Быў, дзе красуюцца пальмы, платаны,</p>
<p>Быў я далёка па-за акіянам.</p>
<p> </p>
<p>Знаю, што гэта адкрыццём не будзе —</p>
<p>Вайны не жадаюць простыя людзі.</p>
<p> </p>
<p>Маглі б спаць спакойна дзеці малыя,</p>
<p>Бяда, што пануюць людзі другія,</p>
<p> </p>
<p>Тыя, што кроплі не зведалі гора,</p>
<p>Седзячы недзе далёка за морам.</p>
<p> </p>
<p>З рэчкі, што кроўю цякла налітая,</p>
<p>Ім ручаінка плыла залатая.</p>
<p> </p>
<p>Іх не змушае вайна хвалявацца</p>
<p>Болей, чым кроў на парэзаным пальцы.</p>
<p> </p>
<p>Войны ім — толькі карысная справа,</p>
<p>Толькі нажыва і толькі забава.</p>
<p> </p>
<p>Покуль жа будзе такі хоць адзіны,</p>
<p>Людзі сусвету маўчаць не павінны.</p>
<p> </p>
<p>Яго б адвучыць ад намеру дурнога,</p>
<p>Ўсім напаказ вадзіць бы такога,</p>
<p> </p>
<p>Дзе жахаў былога руіны відны,</p>
<p>З дашчэчкай на грудзях, што хоча вайны.</p>
<p> </p>
<p>Людзі! Ёсць многа, што прагнуць разбою,</p>
<p>Нельга сягоння сядзець у спакоі,</p>
<p> </p>
<p>Нельга казаць так: «Абыдзецца неяк»,</p>
<p>Покуль ракеты не ўзнімуцца з рэек...</p>
<p> </p>
<p>Так памыліцца да гібелі можна,</p>
<p>Войкнеце потым, ды будзе запозна.</p>
<p> </p>
<p>Што ж мяне гэтак хвалюе сягоння?</p>
<p>Прыгожы Патомак  у Вашынгтоне</p>
<p> </p>
<p>Хвалі зялёныя ціха гайдае.</p>
<p>Помнік Лінкольну на іх паглядае,</p>
<p> </p>
<p>Ён над Патомкам ўзняўся удала.</p>
<p>Што ж на другім яго беразе стала?</p>
<p> </p>
<p>Што за будынак, суровы па модзе?</p>
<p>Людзі імкнуцца яго абыходзіць.</p>
<p> </p>
<p>Вось ён  і ёсць, дзе рыхтуюцца войны,</p>
<p>Дарма, што гучна завуць Пентагонам.</p>
<p> </p>
<p>На Арлінгтон узіраецца пільна —</p>
<p>Бог там яго пад плітою магільнай.</p>
<p> </p>
<p>Ён, праўда, на шчасце, не зварухнецца,</p>
<p>Богам ягоным — Далес завецца.</p>
<p> </p>
<p>Бога такога не пусцяць да раю!</p>
<p>Не, Пентагон — не Амерыка, знаю.</p>
<p> </p>
<p>І  сэрца маё ніяк не забудзе —</p>
<p>Ёсць у Амерыцы добрыя людзі,</p>
<p> </p>
<p>Тыя, што ў працы цяжкой на заводзе,</p>
<p>Тыя, што трактар палеткамі водзяць.</p>
<p> </p>
<p>Тыя, што сеюць разумнае слова,</p>
<p>Што ў кабінетах сядзяць навуковых,</p>
<p> </p>
<p>Тыя, што працы адданыя шчыра</p>
<p>І так, як і мы, дбаюць аб міры.</p>
<p> </p>
<p>А ёсць, што завём мы зграяй ліхою,</p>
<p>Што пагражаюць знішчальнай вайною.</p>
<p> </p>
<p>Яны не слабыя, хай іх і мала,</p>
<p>Яны мільянеры і генералы.</p>
<p> </p>
<p>Што ж іх так цягне, так цягне да бою?</p>
<p>Грошы і зброя, грошы і зброя.</p>
<p> </p>
<p>Грошы заўжды павялічваюць зброю —</p>
<p>Растуць генералы — далараў героі,</p>
<p> </p>
<p>Зброя заўжды павялічвае грошы —</p>
<p>Грабуць мільянеры золата коўшам.</p>
<p> </p>
<p>Бомбы не нішчылі іхнія хаты,</p>
<p>Каты не стрыглі сясцёр іх і матак,</p>
<p> </p>
<p>Не гналі да печы з іх вязняў панурых</p>
<p>І не рабілі пальчатак са скуры.</p>
<p> </p>
<p>Калі ж каму сёння хочацца бою,</p>
<p>Людзі, параім зрабіць ім такое —</p>
<p> </p>
<p>Усім, хто да бойкі вельмі імкнецца,</p>
<p>Даць дзесьці выспу пустэльную ў свеце.</p>
<p> </p>
<p>Даць ім пячоры, даць сутарэнні,</p>
<p>Даць ім у рукі дубіны й каменні,</p>
<p> </p>
<p>Хай, не зважаючы рангаў і звання,</p>
<p>Б'юцца ў ахвоту ад рання да рання,</p>
<p> </p>
<p>Адзін па другому і ў злосці і ў поце</p>
<p>Хай там малоцяць, хай там малоцяць...</p>
<p> </p>
<p>Тым, што абрыдне вось так забаўляцца,</p>
<p>Можна параіць заняцца і працай.</p>
<p> </p>
<p>Ды гэта лятункі, нязбытныя мары...</p>
<p>Бяздзейнасці нам не даруюць ахвяры.</p>
<p> </p>
<p>Прэч абыякавасць! Зрабіць мусім самі.</p>
<p>Кажуць, што кропля пакрышыць і камень,</p>
<p> </p>
<p>Мы паяднаемся — моц узрастае,</p>
<p>Мы — гэта камень, іх — кропля малая.</p>
<p> </p>
<p>Калі ж гэта кропля атрутай нальецца,</p>
<p>Каменю кроплю знішчаць давядзецца.</p>
<p> </p>
<p>Трэба адрэзаць дарогу для войнаў,</p>
<p>Каб чалавецтва магло жыць спакойна.</p>
<p> </p>
<p> </p>
<h3><a id="chapter4"></a>IV</h3>
<p>Нішчыць нікому не дадзена права.</p>
<p>Людзі, а колькі у нас яшчэ справы,</p>
<p> </p>
<p>Справы, каб гора не ведалі людзі,</p>
<p>Справы, каб гора не кратала грудзі.</p>
<p> </p>
<p>Калі мы наперад думкай ляцелі,</p>
<p>Калі за вякі мы паразумнелі</p>
<p> </p>
<p>І на зямлі ёсць куточкі ўжо раю,</p>
<p>Калі мы на Месяц пэўна сігаем,</p>
<p> </p>
<p>Калі, як жывыя, птушкі-ракеты</p>
<p>Лятуць над усёю нашай планетай,</p>
<p> </p>
<p>Калі так узняўся спрыт чалавечы,—</p>
<p>Чаму б не дадумаць простае рэчы,</p>
<p> </p>
<p>Каб сэрцы не пазбаўляліся жалю,</p>
<p>Адзін каб другога не забівалі.</p>
<p> </p>
<p>Трэба з вар’яцтва такога нам выйсці:</p>
<p>Клыкі ў звярыны і вострыя кіпці.</p>
<p> </p>
<p>А колькі атруты, згубы і здзекаў,</p>
<p>Колькі надумана на чалавека?</p>
<p> </p>
<p>Досыць нам войнаў, пакутаў і смерці,</p>
<p>Давайце лепш глянем, што робіцца ў свеце.</p>
<p> </p>
<p>Многа балотаў, пустэльняў бязводных,</p>
<p>Многа без вопратак, многа галодных,</p>
<p> </p>
<p>Колькі без лекаў пакутліва стогне,</p>
<p>Колькі не маюць павязкі на сцёгны,</p>
<p> </p>
<p>Колькім цвіка нат няма на патрэбу,</p>
<p>А колькім страхою — адзінае неба.</p>
<p> </p>
<p>Многа нямытых, у брудзе, у гною,</p>
<p>Многа працуе — дзіцё за спіною.</p>
<p> </p>
<p>Многа, што радасці ў свеце не знаюць,</p>
<p>Так і не зведаўшы шчасця, канаюць.</p>
<p> </p>
<p>Скрозь па зямлі, на розных дарогах</p>
<p>Ёсць іх, на гора, яшчэ вельмі многа.</p>
<p> </p>
<p>Мы мусім даць раду сваімі рукамі,</p>
<p>Калі ў нашых грудзях сэрца, не камень.</p>
<p> </p>
<p>Давайце збудуем добрыя хаты</p>
<p>Заместа ракет, заместа гарматаў,</p>
<p> </p>
<p>Давайце ж бальніцы, школы памножым</p>
<p>Заместа знішчальнікаў і бамбавозаў.</p>
<p> </p>
<p>Хопіць работы адважным і смелым,</p>
<p>Хопіць для чорных, жоўтых і белых!</p>
<p> </p>
<p>Будзем падмуркі і цэглу мы класці,</p>
<p>Каб на зямлі людзі зведалі шчасце.</p>
<p> </p>
<p>Лепей на кветку ўглядацца малую,</p>
<p>Чым на гармату найболей цяжкую.</p>
<p> </p>
<p>Лепш самалётам нам лётаць у госці,</p>
<p>Чымся знішчаць дзесь жывога кагосьці.</p>
<p> </p>
<p>Хай над забойцамі віснуць праклёны...</p>
<p>Маці! Адна ты, адна між мільёнаў.</p>
<p> </p>
<p>Чорныя коміны вас пахавалі,</p>
<p>Мы ж вас дадому заўсёды чакалі.</p>
<p> </p>
<p>Вы гадавалі, вучылі на тое,</p>
<p>Каб мы заўсёды любілі жывое.</p>
<p> </p>
<p>Маці! Каб глянуць магла ты вачыма,</p>
<p>Каб жа ты знала, што ў нас на Радзіме!</p>
<p> </p>
<p>Збожжа ўздымаецца быццам гарою,</p>
<p>Пчолы на дрэвах за роямі роі,</p>
<p> </p>
<p>З возерам рэчка, здаецца, гамоніць,</p>
<p>Жаўра на небе шархоткамі звоніць,</p>
<p> </p>
<p>Шэпат вішнёвы пры кожнае хаце,</p>
<p>Кветак вачыма глядзяць сенажаці.</p>
<p> </p>
<p>Бусел клякоча, сказаць нешта хоча,</p>
<p>Трактар узбуджана дзесьці грукоча,</p>
<p> </p>
<p>І адгукаецца з новай запруды</p>
<p>Станцыя роўным, размераным гудам.</p>
<p> </p>
<p>Дапытна глядзяць дзяцей вачаняты,</p>
<p>Большае  ў гнёздах малых птушанятаў,</p>
<p> </p>
<p>А на ўзышоўшых нядаўна дубочках</p>
<p>Быццам хто выразаў спрытна лісточкі.</p>
<p> </p>
<p>Цераз палеткі, лясы і разлогі</p>
<p>Ва ўсе канцы свету леглі дарогі.</p>
<p> </p>
<p>Дзе ж я ні ездзіў, а ездзіў багата,</p>
<p>Бліжай дарога да роднае хаты.</p>
<p> </p>
<p>Вольна ў нас дыхаюць вольныя грудзі.</p>
<p>Маці! Пакутных мы вас не забудзем,</p>
<p> </p>
<p>Помнілі ў горы і ў радасці помнім —</p>
<p>Помнік на ўзгорку ля вёскі сягоння.</p>
<p> </p>
<p>З каменю нашага ён збудаваны,</p>
<p>Там стаяце на ім вы, партызаны.</p>
<p> </p>
<p>Сцяг на тым помніку горда лунае,</p>
<p>На ім камандзір, як быццам Ісая.</p>
<p> </p>
<p>Побач, нацэліўшы ўдаль аўтаматы,</p>
<p>Нашыя хлопцы і нашы дзяўчаты.</p>
<p> </p>
<p>Маці. І ты там хусцінку ўздымаеш,</p>
<p>Быццам адтуль на мяне паглядаеш.</p>
<p> </p>
<p>Погляд вачэй тваіх добра вядомы,</p>
<p>Ты заклікаеш з дарогі дадому.</p>
<p> </p>
<p>Маці! Мы кажам, былыя салдаты,—</p>
<p>Ворага болей не пусцім да хаты.</p>
<p> </p>
<p>Сёння імкнёмся насустрач мы зорам,</p>
<p>Сёння не стрэльбамі ў свеце гаворым,</p>
<p> </p>
<p>З сэрцамі сэрцы ўзнімаюць размовы.</p>
<p>Сёння магутныя нашыя словы</p>
<p> </p>
<p>Скрозь над зямлёю праменнямі свецяць:</p>
<p>— Мір ва ўсім свеце! Мір ва ўсім свеце!</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>