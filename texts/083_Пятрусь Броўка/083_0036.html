<div class="container">
<div class="book-utils">
<div id="qrcode"></div>
<a href="/Piatrus_Brouka/Nadzia-Nadziejka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1943 -->
<!-- HEADER_FIELD Edition: Беларуская літаратура: хрэстаматыя для 9-га кл. агульнаадукац. шк. з беларус. і рус. мовамі навучання / уклад.: У.А.Дзіско, В.В.Кушнярэвіч. – Мінск: Нар. асвета, 2001 -->
<!-- HEADER_FIELD FirstPublicationYear: 1943 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 2001 -->
<!-- HEADER_FIELD SectionAuthor: Вершы -->
<!-- HEADER_FIELD Source: невядомая -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Надзя-Надзейка -->
<!-- HEADER_FIELD Uploaded: 2011-08-01T08:00:03Z -->
<!-- HEADER_FIELD Year: 1943 -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Надзя-Надзейка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Плача сірочая ў лесе жалейка...</p>
<p>Сціхла ты,</p>
<p>Змоўкла, наша Надзейка.</p>
<p>Хто ж гэта думаў, як давялося:</p>
<p>Вочы закрыла хмурая восень,</p>
<p>Выцвілі косы,</p>
<p>Шчокі запалі,</p>
<p>Рукі завялі.</p>
<p> </p>
<p>— Надзя! Надзейка!..— плача жалейка.—</p>
<p>Болей рукам тваім</p>
<p>Жыта не жаці,</p>
<p>Жыта не жаці,</p>
<p>Снапоў не вязаці.—</p>
<p>Трэцюю ночку вісне дзяўчына</p>
<p>На белай бярозе ля роднай хаціны.</p>
<p>Горачка-гора сэрца скавала,</p>
<p>Што ж ты, бярозанька, не ўратавала?</p>
<p> </p>
<p>З лісцем пажоўклым горкія слёзы</p>
<p>Падаюць, сыплюцца з белай бярозы:</p>
<p>— Добрыя людзі, жальбу здыміце,</p>
<p>Лепей мяне вы, бярозу, спіліце.</p>
<p>Гэтую дзеўчыну знала я дзіцем...—</p>
<p>Жоўты пясочак.</p>
<p>Зялёны вяночак.</p>
<p>Сінія вочкі,</p>
<p>Што васілёчкі.</p>
<p> </p>
<p>Буйныя ветры, лютыя буры...</p>
<p>Ходзіць па лесе хлопец пануры.</p>
<p>— Надзя! Надзейка!..— плача жалейка.</p>
<p>З лісцем пажоўклым горкія слёзы</p>
<p>Падаюць, сыплюцца з белай бярозы:</p>
<p>— Хлопец-юнача, смутныя вочы,</p>
<p>Зрэж мяне, белую, цёмнаю ноччу,—</p>
<p>Цяжка стаяць мне з горам дзявочым.</p>
<p> </p>
<p>Помню я смех ваш,</p>
<p>Гулі-гулянкі,</p>
<p>Песні-вяснянкі</p>
<p>Аж да світанку.</p>
<p> </p>
<p>Хлопец жалобу носіць на полі.</p>
<p>Ён у бярозьі пытаецца з болем:</p>
<p>— Што ж не схавала ты любую голлем?</p>
<p>— Надзя! Надзейка!..— плача жалейка.</p>
<p> </p>
<p>З лісцем пажоўклым горкія слёзы</p>
<p>Падаюць, сыплюцца з белай бярозы:</p>
<p>— Як наляцела цемра-навала,</p>
<p>Змеі напалі, джалілі джалам.</p>
<p>Дымам дыхнулі,— чорнай я стала,</p>
<p>З крыкам і тлумам,</p>
<p>Гвалтам і глумам</p>
<p>Красу загубілі,</p>
<p>Дзяўчыну забілі.</p>
<p>Ходзіць па лесе, пушчах, дубровах</p>
<p>Хлопец разгневаны, хлопец суровы:</p>
<p>— Скора вярнуся</p>
<p>Разам з сябрамі,</p>
<p>Грукнем маланкамі</p>
<p>Ды перунамі,</p>
<p>Выпечам змеяў жалезам калёным,</p>
<p>Неба ачысцім, хмары разгонім,</p>
<p>Дзеўчыну ўславім,</p>
<p>Голле расправім,</p>
<p>Травы абсыплем чыстай слязою,</p>
<p>Чыстай слязою,</p>
<p>Быццам расою.</p>
<p>Надзя! Надзейка!..— кліча жалейка.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: невядомая<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>