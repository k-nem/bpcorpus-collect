<div class="container">
<div class="book-utils">
<div id="qrcode"></div>
<a href="/Piatrus_Brouka/1914.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1933; 1934; 1935 -->
<!-- HEADER_FIELD Edition: Броўка П. Збор твораў: У 9-ці т. Т. 1. Вершы. Паэмы, 1926-1941 /Прадм. М.Яроша.-Мн.: Маст. літ., 1987.- с. 175-190 -->
<!-- HEADER_FIELD FirstPublicationYear: 1935 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: 1914 -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>1914</h2>
<div style="height: 3rem"></div>
<!-- TOC_BEGIN -->
<a href="#chapter1">МАБІЛІЗАЦЫЯ</a><br/>
<a href="#chapter2">АТАКА</a><br/>
<a href="#chapter3">ЗВАРОТ ГЕРОЯ</a><br/>
  <a href="#chapter4">І</a><br/>
  <a href="#chapter5">ІІ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>МАБІЛІЗАЦЫЯ</h3>
<p>Перш-наперш</p>
<p>Ударылі царкоўныя званы,</p>
<p>І рукі пацягнуліся</p>
<p>К ілбам.</p>
<p>І доўга балбаталі</p>
<p>Прасторамі званы</p>
<p>Адвечнае:</p>
<p>Блям-м... Блям-м...</p>
<p> </p>
<p>І калі ад царквы</p>
<p>Аж да самае брамы</p>
<p>Сталі праваслаўныя,</p>
<p>Жагнаючы раты,</p>
<p>Айцец Анемпадзіст</p>
<p>З мышынымі вусамі</p>
<p>Выкаціўся бочкай</p>
<p>З крыжам залатым.</p>
<p> </p>
<p>Божаская служба</p>
<p>Надарыла шчодра,</p>
<p>Тлустасць выпірала</p>
<p>Нават з тоўстых рук,—</p>
<p>Чатырыста двароў</p>
<p>Ягонага прыходу</p>
<p>На цвінтары стаяла,</p>
<p>Сагнуўшыся у крук.</p>
<p> </p>
<p>Слухмянымі, пакорнымі</p>
<p>Стаялі багамольцы,</p>
<p>Стаялі і баяліся</p>
<p>Рукамі варухнуць...</p>
<p>Найбольшае спякоты</p>
<p>Ліпеньскае сонца</p>
<p>Кожнаму смаліла</p>
<p>Бязлітасна ў спіну.</p>
<p> </p>
<p>Айцец Анемпадзіст</p>
<p>Вачыма вёў па людзях</p>
<p>І толькі што сабраўся</p>
<p>Казанне пачынаць,—</p>
<p>Шагнуў напаўсажонкі</p>
<p>Тоўстыя грудзі</p>
<p>Блізка каля бацюшкі</p>
<p>Сам старшына.</p>
<p> </p>
<p>І тады прарвалася,</p>
<p>Нібы ў гэта лета</p>
<p>Перуны ударылі</p>
<p>У пагодны час:</p>
<p>Блямкалі званіцы,</p>
<p>Поп цягнуў фальцэтам,</p>
<p>Пісар гойкаў з паперці</p>
<p>Цараў указ.</p>
<p> </p>
<p>Спрытна ён выводзіў —</p>
<p>Валасны распуснік,</p>
<p>Аж да самых сэрцаў</p>
<p>Слоўмі працінаў.</p>
<p>І шаптаў Сымон</p>
<p>Доўга сабе вуснамі:</p>
<p>— Ласкаю боскаю...</p>
<p>Значыцца... вайна!..</p>
<p> </p>
<p>Пісар захадзіўся</p>
<p>Аж да белай пены,</p>
<p>Паліваў галовы</p>
<p>Бацюшка расой.</p>
<p>Чатырыста двароў</p>
<p>Стаяла на каленях</p>
<p>З выцвілай, калматаю</p>
<p>Саломай валасоў.</p>
<p>Прыбіла да зямлі іх</p>
<p>Указам гэтым страшным,</p>
<p>І кожны з іх успомніў</p>
<p>Свой дом, свой плот, свой куст...</p>
<p>І толькі за аградай</p>
<p>Прагуліваўся стражнік,</p>
<p>На самы тоўсты палец</p>
<p>Накручваючы вус.</p>
<p> </p>
<p>Яго вушэй не кратала</p>
<p>Гугнявае маленне,—</p>
<p>Ягоны абавязак</p>
<p>За вуліцай глядзець.</p>
<p>Над крыллямі какарды</p>
<p>Займаліся праменні,</p>
<p>Да чорцікаў начышчаны</p>
<p>Матляўся «селядзец».</p>
<p> </p>
<p>А там, паклаўшы богу</p>
<p>Паклонаў тых багата</p>
<p>І лужыны пакінуўшы</p>
<p>Жаночых горкіх слёз,</p>
<p>Чатырыста двароў</p>
<p>Вярталася дахаты,</p>
<p>І кожны клумак гора</p>
<p>Свой за плячыма нёс.</p>
<p> </p>
<p>Ноч ляжала вуліцай</p>
<p>Чорнаю, суровай,</p>
<p>Гулялі навабранцы</p>
<p>На скрут галавы —</p>
<p>Каля сотні вёдзер</p>
<p>Выпілі хрыстовай,</p>
<p>З сельскай манаполькі</p>
<p>Ачышчанай крыві.</p>
<p> </p>
<p>Ноч хадзіла вёскай</p>
<p>П’янаю па людзях...</p>
<p>І калі прыходзіла</p>
<p>Хмельная пара,—</p>
<p>Плакалі, спявалі,</p>
<p>Білі сябе ў грудзі</p>
<p>Сумныя ваякі</p>
<p>За бацюхну-цара.</p>
<p> </p>
<p>Так ішло жыццё ўсё —</p>
<p>Латкаю на латках,</p>
<p>Кацілася пякельнае</p>
<p>Гэтак праз вякі.</p>
<p>Ладанкі з зямелькай</p>
<p>Майстравалі маткі,</p>
<p>Торбы у дарогу</p>
<p>Ладзілі жанкі.</p>
<p> </p>
<p>Сыпаліся слёзы,</p>
<p>Беглі над прыполам,</p>
<p>Быццам хто па сэрцу</p>
<p>Працягнуў нажом.</p>
<p>І ў Сымона ў хаце,</p>
<p>Аж па самы золак,</p>
<p>Жонка прастаяла</p>
<p>Перад абразом.</p>
<p> </p>
<p>Бо калі ж сустрэнуцца,</p>
<p>Па якім там леце,</p>
<p>Як жа жыць адной тут</p>
<p>З гэтае пары,—</p>
<p>Чатыры седуны</p>
<p>Плакалі на печцы,</p>
<p>Выставіўшы голыя пузы,</p>
<p>Як шары.</p>
<p> </p>
<p>Потым ўсё знямела,</p>
<p>Быццам стала пусткай,</p>
<p>І як выйшаў ранак</p>
<p>Вокнамі крыляць,—</p>
<p>Апошні рубельчык</p>
<p>Выкруціла з хусткі,</p>
<p>Аддала Сымону</p>
<p>На далёкі шлях.</p>
<p> </p>
<p>А пакуль Сымон</p>
<p>З жонкай ноч прагутарыў,</p>
<p>Як адной дагледзець</p>
<p>Галодныя раты,</p>
<p>Нейкаму сынку,</p>
<p>Недзе там на хутары,</p>
<p>Сніліся пагоны</p>
<p>З прасветам залатым.</p>
<p> </p>
<p>І як толькі борам</p>
<p>Сонца уздымалася,</p>
<p>Глянулі на выган</p>
<p>Ўсе апошні раз —</p>
<p>Амаль двароў чатырыста</p>
<p>Дарогаю хісталася,</p>
<p>Крыўдна ўспамінаючы</p>
<p>Бацюхну-цара.</p>
<p>І калі за вокнамі</p>
<p>Роўла немым голасам:</p>
<p>— На каго ж па-а-кінулі!..</p>
<p>Любы, не ідзі!..—</p>
<p>Айцец Анемпадзіст</p>
<p>На бок толькі варочаўся,</p>
<p>Шукаючы аддыху</p>
<p>Ад тоўстай пападдзі.</p>
<p> </p>
<p> </p>
<h3><a id="chapter2"></a>АТАКА</h3>
<p>Глянь наперад — смерць!</p>
<p>Абярніся — краты...</p>
<p>А сапраўднай волі</p>
<p>Ніяк не прычакаць.</p>
<p>Ноч.</p>
<p>Снягі, як горы,</p>
<p>На снягах салдаты</p>
<p>327-га Сімбірскага палка.</p>
<p>Моляцца Ісусу,</p>
<p>Моляцца Месіі,</p>
<p>А на небе ціха,</p>
<p>Ціха ані-ні...</p>
<p>Свет залёг ў траншэях,</p>
<p>Выцягнуўшы шыю,</p>
<p>І ў вачах зялёныя</p>
<p>Калышуцца агні.</p>
<p> </p>
<p>І мільярд асколкаў</p>
<p>Стыне ў небе сінім...</p>
<p>Дзівяцца салдаты —</p>
<p>З вечара спакой...</p>
<p>Першы раз</p>
<p>Такая выпала часіна,</p>
<p>Што прыходзяць думкі</p>
<p>Разам,</p>
<p>Чарадой.</p>
<p>Што балюча вельмі</p>
<p>Яны сэрца кратаюць,</p>
<p>На затвор не ложыцца</p>
<p>Гаротная рука.</p>
<p>І пайшла гаворка</p>
<p>Такая між салдатамі</p>
<p>327-га Сімбірскага палка:</p>
<p> </p>
<p>— Што мне за патрэба</p>
<p>Быць тут рызыкоўнікам,</p>
<p>Я жыцця хвалёнага,</p>
<p>Добрага не знаў...</p>
<p>Вось каб мне палацы</p>
<p>Такія, што ў палкоўніка,</p>
<p>Ах бы пазмагаўся!..</p>
<p>Ах бы пастраляў!</p>
<p> </p>
<p>Паглядзі,</p>
<p>Як ходзяць афіцэры зверам.</p>
<p>Толькі знай страляй тут</p>
<p>Ды на іх рабі.</p>
<p>Я б паноў уласных</p>
<p>Ды іхніх афіцэраў</p>
<p>Стужкай кулямётнай</p>
<p>Да зямлі прыбіў...</p>
<p> </p>
<p>Так прамовіў трэці,</p>
<p>І чацвёрты, й пяты.</p>
<p>Кожны крыкнуў з роспачы:</p>
<p>— Болей не магу!..</p>
<p>— Хто забалбатаў там,</p>
<p>Будзьце вы пракляты! —</p>
<p>Закрычаў сурова</p>
<p>Унтэр Перагуд.</p>
<p> </p>
<p>Ён наліўся злосцю,</p>
<p>Хуценькі, як пстрычка...</p>
<p>— Хто цару наважыў</p>
<p>Сёння здрадзіць, як? —</p>
<p>На пагонах</p>
<p>Свежыя два гарэлі лычкі,</p>
<p>Срэбра зіхацела</p>
<p>На яго грудзях.</p>
<p> </p>
<p>— Мы адвагу мусім</p>
<p>Несці ў сваім сэрцы.</p>
<p>А вайну прыкончым,—</p>
<p>Нам усё дадуць.</p>
<p>І ў мяне</p>
<p>Таксама жонка ёсць і дзеці,</p>
<p>З перамогай толькі</p>
<p>Я да іх прыйду.</p>
<p> </p>
<p>Вось тады спакойна</p>
<p>Будзем разжывацца,</p>
<p>Дома знойдзем долю</p>
<p>Шчасную сваю,—</p>
<p>Кожнаму герою</p>
<p>Пры уласнай хаце</p>
<p>Дзесяцін на дваццаць</p>
<p>Хутар адаб'юць.</p>
<p> </p>
<p>Будзе наша поле</p>
<p>Добра каласіцца.</p>
<p>Мы ж яго здабыткі</p>
<p>Толькі ведай браць!</p>
<p>Да акон засеем</p>
<p>Жытам і пшаніцай.</p>
<p> </p>
<p>Дык паслужым, братцы,</p>
<p>За цара!..</p>
<p>— Ур-ра!..—</p>
<p>Закрычаў фельдфебель,</p>
<p>Падышоўшы побліз,</p>
<p>Пачакаў падтрымкі</p>
<p>І зусім прыціх...</p>
<p>Толькі завярнулі братцы</p>
<p>Ўсе аглоблі,</p>
<p>Ў рукавы захікалі,</p>
<p>Бегучы ад іх...</p>
<p> </p>
<p>І канец размовам,</p>
<p>Без разбору чына</p>
<p>Пляснуліся вобзем</p>
<p>Пяхотныя рады...</p>
<p>Прыляцеў здалёку</p>
<p>Свежанькі гасцінец —</p>
<p>Гахнуў па акопах,</p>
<p>Толькі пыл ды дым...</p>
<p> </p>
<p>Толькі сэрца сціснулася,</p>
<p>Быццам абцугамі,</p>
<p>Толькі свет заняўся</p>
<p>Полымем гарэць...</p>
<p>І зямля, здавалася,</p>
<p>Чэзла пад грудзямі,</p>
<p>І такой звычайнай</p>
<p>Прылятала смерць.</p>
<p> </p>
<p>І калі ўжо</p>
<p>Золак на усходзе плакаў</p>
<p>І крыві на снезе</p>
<p>Пеніла рака...</p>
<p>— У атаку! —</p>
<p>Гойкнулі грозна афіцэры</p>
<p>327-га Сімбірскага палка.</p>
<p> </p>
<p>Ўсё закалацілася</p>
<p>Ў гаме апантаным,</p>
<p>Толькі здані шэрыя</p>
<p>Скрозь бягуць,</p>
<p>бягуць...</p>
<p> </p>
<p>І за ўсіх наперадзе</p>
<p>Унтэр наш адданы,</p>
<p>Штык узняўшы горда,</p>
<p>Сёмка Перагуд.</p>
<p> </p>
<p>Толькі здані шэрыя</p>
<p>Шэпчуць:</p>
<p>— Божа... божа...</p>
<p>Дай сябе нам, божа,</p>
<p>Дзецям зберагчы...</p>
<p> </p>
<p>А па ўсёй імперыі</p>
<p>Скрыгаюць абозы,</p>
<p>І равуць каровы,</p>
<p>Гуртам ідучы.</p>
<p> </p>
<p>Толькі некаторыя</p>
<p>Цешацца утрое,</p>
<p>Бавяцца распустай,</p>
<p>Смачнаю ядой...</p>
<p>А па ўсёй імперыі</p>
<p>Ўсе двары герояў</p>
<p>Да акон зачахлі</p>
<p>Горкай лебядой.</p>
<p> </p>
<p>Покуль у атаках</p>
<p>Шчыра на ўсе грудзі</p>
<p>Наш герой па ворагу</p>
<p>Б’е мацней штораз,</p>
<p>Над нішчымным варывам</p>
<p>Жонка Перагуда</p>
<p>З дзецьмі камянее</p>
<p>Ўжо каторы час.</p>
<p> </p>
<p>А на фронце</p>
<p>Самая крывавая пагода,—</p>
<p>Не зямля пад сонцам,</p>
<p>А адны равы...</p>
<p>Вось ужо</p>
<p>На трэцім радзе</p>
<p>загароды</p>
<p>Б’ецца з лютым ворагам</p>
<p>Унтэр баявы.</p>
<p> </p>
<p>І калі ваякаў</p>
<p>Засталося мала —</p>
<p>Толькі чад трупярны</p>
<p>Па зямлі ішоў,—</p>
<p> </p>
<p>Заіграць адбой</p>
<p>Сказалі генералы</p>
<p>З-пад дваццатай сховы</p>
<p>Тайных бліндажоў.</p>
<p> </p>
<p>Поле уздымалася</p>
<p>З чалавечым хлудам,</p>
<p>Колькі з іх хацела</p>
<p>Яшчэ доўга жыць!..</p>
<p>Першага з пазіцыі</p>
<p>Неслі Перагуда;</p>
<p>Ах, як зіхацелі</p>
<p>На грудзях крыжы,</p>
<p>Як блішчалі гузікі</p>
<p>На мундзіры гладкім.</p>
<p>Унтэр быў спакойны,</p>
<p>Як трываць ён мог...</p>
<p>Ўсё было як трэба,</p>
<p>Ўсё было ў парадку,</p>
<p>Не хапала дробязі —</p>
<p>Толькі рук ды ног.</p>
<p> </p>
<p>І сказаў палкоўнік:</p>
<p>— Можна і без гэтага</p>
<p>Ў свеце жыць багатым.</p>
<p>Дасць узнагароду</p>
<p>Царская рука...</p>
<p>«Вось табе і хутар!..» —</p>
<p>Падумалі салдаты</p>
<p>327-га Сімбірскага палка.</p>
<p> </p>
<p> </p>
<h3><a id="chapter3"></a>ЗВАРОТ ГЕРОЯ</h3>
<p> </p>
<h4><a id="chapter4"></a>І</h4>
<p>Пад крывою сахой</p>
<p>Затупелі нарогі,</p>
<p>Камянямі ляглі</p>
<p>Па шнурах дзірваны.</p>
<p>Бабы енчылі полем</p>
<p>І прасілі у бога</p>
<p>Сканчэння вайны.</p>
<p> </p>
<p>Абцугамі душылі</p>
<p>За горла клапоты,</p>
<p>Перасыпалі рукі</p>
<p>Мазалёў вужлакі.</p>
<p>Вечарамі жанкі</p>
<p>Галасілі употай,</p>
<p>Снілі ў душныя ночы,</p>
<p>Што прыйшлі мужыкі.</p>
<p> </p>
<p>Да касцей знебыліся,</p>
<p>У ратунак зняверылі,</p>
<p>Бо хадзіла вайна —</p>
<p>Акрываўлены звер.</p>
<p>Трэці год</p>
<p>Ваявала імперыя,</p>
<p>І салдацкім шынелікам</p>
<p>Прыбралася смерць.</p>
<p> </p>
<p>Бабы клікалі бога —</p>
<p>Ён наводзіў марціры,</p>
<p>Бог распешчаны,</p>
<p>Сыты панок!</p>
<p>Ён па штабах хадзіў</p>
<p>У генеральскім мундзіры,</p>
<p>Дзе там слухаць такому</p>
<p>Пакутных жанок.</p>
<p> </p>
<p>Яму некалі думаць,</p>
<p>Што ступелі нарогі,</p>
<p>Што скавалі зямлю</p>
<p>Камянём дзірваны,</p>
<p>Што прасілі жанкі</p>
<p>У яго дапамогі,—</p>
<p>Бог сядзеў ў першай ложы</p>
<p>Тэатра вайны.</p>
<p> </p>
<p>Ён забраў мужыка,</p>
<p>Забраў бацьку і сына</p>
<p>Прычашчаць іх атрутай,</p>
<p>Гарматным агнём.</p>
<p>Бог прымаў ў кабінеце</p>
<p>«За яго, за цара і айчыну»,</p>
<p>Пад крыжамі дарогі</p>
<p>Ішлі да яго.</p>
<p> </p>
<p>А пасля дзірваноў,</p>
<p>Неўзабаве, па часе —</p>
<p>Голад выслаў на вёскі</p>
<p>Заклапочаны бог.</p>
<p>Голад брыў, як кашчэй,</p>
<p>У худой апранасе</p>
<p>Ад суседа к суседу,</p>
<p>Ад парога ў парог.</p>
<p> </p>
<p>Нагала вымятаў ён</p>
<p>Бяздоннаю жменяю,</p>
<p>На стале лепшай стравай</p>
<p>Стаяла трава.</p>
<p>Хмары чорнага волава</p>
<p>Плылі загуменнямі,</p>
<p>Па-вар’яцку крычала</p>
<p>Праз ночы сава.</p>
<p> </p>
<p>Грудзі боль працінаў,</p>
<p>Жываты падцінала,</p>
<p>За айчыну любоў</p>
<p>Несла турмы пакут.</p>
<p>Раптам вестка:</p>
<p>Прыйшоў кавалер</p>
<p>Ўсіх крыжоў і медаляў,</p>
<p>Найадважны ваяка</p>
<p>Сымон Перагуд.</p>
<p> </p>
<p>Ён прыйшоў, як казалі,</p>
<p>Без ног з-пад Карпатаў,</p>
<p>Не хапала грудзей</p>
<p>Для медаляў яго.</p>
<p>Ён прыйшоў, як казалі,</p>
<p>Найадважным салдатам,</p>
<p>Перайшоўшы драты,</p>
<p>І ваду, і агонь.</p>
<p> </p>
<p>Па пятнаццаць на штых</p>
<p>Надзяваў чужаземцаў,</p>
<p>Будзе знаць,</p>
<p>Хто на веру й цара паўстае.</p>
<p>Аскабалкамі рук,</p>
<p>Што пакінулі немцы,</p>
<p>Гладзіў ён</p>
<p>Заслужоныя грудзі свае.</p>
<p> </p>
<p>Ён законна адпушчаны,</p>
<p>Толькі не збеглы!</p>
<p>Перагуд не стрывае</p>
<p>Абразы такой.</p>
<p>Валасны старшыня,</p>
<p>З барадою ў дзве цэглы,</p>
<p>Кіраваў каламажкай,</p>
<p>Дзе ехаў герой.</p>
<p> </p>
<p>Яго везлі з пашанай,</p>
<p>Быццам новае цуда,</p>
<p>Нібы гэтаму цуду</p>
<p>Цаны йшчэ няма,</p>
<p>Побач земскі начальнік</p>
<p>Падпіраў Перагуда,</p>
<p>Станавы Верхаплюйкін</p>
<p>За плечы трымаў.</p>
<p> </p>
<p>Быццам везлі яго</p>
<p>З ганароваю вартай,—</p>
<p>Пільнавалі вакол</p>
<p>Перагуда яны.</p>
<p>Так з’явіўся герой</p>
<p>На абшары свайго уладарства,</p>
<p>Дзе не пройдуць усцяж</p>
<p>Нават дзве бараны.</p>
<p> </p>
<p>Пад дугою званкі</p>
<p>Заліваліся звонка...</p>
<p>Вось і хата,</p>
<p>Каторую часта ён сніў;</p>
<p>З-за разбітае брамы</p>
<p>Выпаўзла жонка</p>
<p>І, знясілеўшы, пала</p>
<p>На вуліцы ніц.</p>
<p> </p>
<p>Беглі з поля суседзі,</p>
<p>каб зірнуць,</p>
<p>Паразважыць,</p>
<p>Што там вуліца так</p>
<p>Ля Сымона гудзе.</p>
<p>Кандыбалі дзяды</p>
<p>З барадою у сажань,</p>
<p>Акружалі жанкі</p>
<p>З чарадою дзяцей.</p>
<p> </p>
<p>На калёсы стаў земскі,</p>
<p>Як сасна тая гонкі.</p>
<p>Перагуда узяў,</p>
<p>Над галоўмі узнёс.</p>
<p>Суцяшалі кабеты</p>
<p>Сымонаву жонку,—</p>
<p>Паглядзі, быццам зоры,</p>
<p>Медалі ён прывёз!</p>
<p> </p>
<p>А яе слёзы крыўды</p>
<p>Наскрозь праціналі,</p>
<p>Рваўся з сэрца крывавы</p>
<p>Дакору агонь,</p>
<p>Валасы яна рвала:</p>
<p>— Не хачу я медаляў!</p>
<p>Лепей рукі і ногі</p>
<p>Аддайце яго!</p>
<p> </p>
<p>А пакуль той натоўп</p>
<p>Сунімалі ад гуду,</p>
<p>Земскі ўскінуў героя,</p>
<p>Што абсмалены пень,</p>
<p>Ён патрос угары</p>
<p>Жыватом Перагуда</p>
<p>І паставіў яго</p>
<p>У сябе ля калень.</p>
<p> </p>
<p>Земскі гойкаў з калёс,</p>
<p>А кабеты стаялі,</p>
<p>На калёсы глядзелі,</p>
<p>Расчыніўшы раты.</p>
<p>— Слава! слава герою</p>
<p>Ўсіх крыжоў і медаляў,</p>
<p>Што прайшоў непашкоджаны</p>
<p>Ўсе франты;</p>
<p> </p>
<p>Што прайшоў непарушны</p>
<p>Баявыя паходы,</p>
<p>Дзе за веру змагалася</p>
<p>Наша зямля.</p>
<p>Мала хто даслужыўся</p>
<p>Такой нагароды,—</p>
<p>Першы чын генерала</p>
<p>Медалі чапляў.</p>
<p> </p>
<p>Атрымаў за айчыну</p>
<p>Заслугі такія,</p>
<p>Бо прайшоўся між куль</p>
<p>У раз’юшаны град.</p>
<p>Вось такіх</p>
<p>Не забудзе ніколі Расія,</p>
<p>Хай жыве</p>
<p>Сымон Перагуд наш,</p>
<p>Ура!</p>
<p> </p>
<p>І зароў станавы</p>
<p>Па ваколіцы гулка,</p>
<p>Валасны старшыня</p>
<p>Распусціў дзікі гойк,</p>
<p>А бязногі Сымон,</p>
<p>Быццам тая качулка,</p>
<p>Гойкнуў раз пад начальства</p>
<p>І, збянтэжаны, змоўк.</p>
<p> </p>
<p>Усе стаялі нямымі,</p>
<p>Як прыбітыя сцені,</p>
<p>Дзікі гік станавога</p>
<p>Да іх сэрцаў не йшоў,</p>
<p>Жонка білася вобзем</p>
<p>І прасіла збавення,</p>
<p>Яна ногі шукала</p>
<p>Заместа крыжоў.</p>
<p> </p>
<p>Так, казалі, прыйшоў ён</p>
<p>Без ног з-пад Карпатаў,</p>
<p>Ахрышчоны агнём</p>
<p>І франтамі пакут,</p>
<p>Так, казалі, прыйшоў ён</p>
<p>Найадважным салдатам,—</p>
<p>Заслужоны ваяка Сымон Перагуд.</p>
<p> </p>
<p> </p>
<h4><a id="chapter5"></a>ІІ</h4>
<p>І зноў плылі над вёскай дні</p>
<p>У чорных хмарах алавяных,</p>
<p>Галечу неслі ўсім яны,</p>
<p>Згрызоты новыя і раны.</p>
<p> </p>
<p>Гармат грымеў шалёны гром,</p>
<p>А цар на смерць няшчадна гнаў,</p>
<p>На чорных скрыдлах груганом</p>
<p>Па свеце лётала вайна.</p>
<p> </p>
<p>Зямлёй ліліся кроў і гной,</p>
<p>На ямы зрыліся палі,</p>
<p>Калекі з фронту чарадой</p>
<p>На месца збуранае йшлі.</p>
<p> </p>
<p>У іх спадалі дні ачмут</p>
<p>І разгараўся злосці жар,</p>
<p>Бездапаможны Перагуд</p>
<p>На лаве тумбаю ляжаў.</p>
<p> </p>
<p>Кругом валодала мана,</p>
<p>Былі яе дарогі просты —</p>
<p>Падаткі сыпаў старшыня,</p>
<p>Не ўспамінаючы геройства.</p>
<p> </p>
<p>Улады йшлі з уціскам новым,</p>
<p>Адно, што ведалі,— караць,</p>
<p>Забраў апошнюю карову</p>
<p>Той прыстаў, што крычаў «ура».</p>
<p> </p>
<p>Сымон жа крыўду дзён спазнаў,</p>
<p>Цану спазнаў ён абяцанкам,—</p>
<p>Зубамі ўсе медалі рваў,</p>
<p>Як непатрэбныя бляшанкі.</p>
<p> </p>
<p>Ён рваў крыжы і раскідаў,</p>
<p>І сэрца рвалася ізноўку,</p>
<p>Бо жонка поўзала, як здань,</p>
<p>І дзеці пухлі з галадоўкі.</p>
<p> </p>
<p>Забіты, кінуты на здзек,</p>
<p>Ярмо зрываючы прынук,</p>
<p>Качаўся ён, паўчалавек,</p>
<p>Крычаў зняможна: — Прэч вайну!</p>
<p> </p>
<p>Прарваўшы счараваны круг,</p>
<p>Яму яснелася зара.</p>
<p>Ён аскабалкамі біў рук:</p>
<p>— Далоў вайну!</p>
<p>Далоў цара!</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>