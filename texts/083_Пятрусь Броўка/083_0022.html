<div class="container">
<div class="book-utils">
<div id="qrcode"></div>
<a href="/Piatrus_Brouka/Siabry.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1954 -->
<!-- HEADER_FIELD Edition: Броўка П. Збор твораў. У 9 т. - Т. 3. Вершы, паэмы, 1954-1964.- Мн.: Маст. літ., 1988. - с. 387-395 -->
<!-- HEADER_FIELD FirstPublicationYear: 1954 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1988 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Сябры -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Сябры</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Палеская рэчка Нізяна,</p>
<p>Дрымотныя пушчы, бары!</p>
<p>Хадзілі між вас</p>
<p>Партызаны —</p>
<p>Два добрых і шчырых сябры.</p>
<p> </p>
<p>Расказваць я не бяруся,</p>
<p>Калі падружыліся,</p>
<p>Як?</p>
<p>Быў Пётра Падгол беларусам,</p>
<p>А Юзаф Галкоўскі — паляк.</p>
<p> </p>
<p>Хадзілі вясною зялёнай</p>
<p>І ўзімку,</p>
<p>І ў часе слаты —</p>
<p>Скідалі яны эшалоны,</p>
<p>Ўзрывалі дарогі, масты.</p>
<p> </p>
<p>Бо чулі — за кроўную справу</p>
<p>На бойку</p>
<p>Іх сэрцы завуць —</p>
<p>За родныя Мінск і Варшаву,</p>
<p>За горад любімы Маскву.</p>
<p> </p>
<p>Нямала цяжкога пазналі,</p>
<p>Нямала</p>
<p>Панішчылі зграй.</p>
<p>З баямі яны прычакалі,</p>
<p>Што вольным стаў кожнага край.</p>
<p> </p>
<p>І далей у бітвах няспынных</p>
<p>Скрозь бачылі</p>
<p>Верных сяброў.</p>
<p>Ім толькі пасля ўжо Берліна</p>
<p>Вярнуцца прыпала дамоў.</p>
<p> </p>
<p>Прыйшлі яны з даляў паходных,</p>
<p>Вітаючы</p>
<p>Радасны час,—</p>
<p>Галкоўскі — у горад свой родны,</p>
<p>Падгол — у любімы калгас.</p>
<p> </p>
<p>Чакалі іх горад і вёска,</p>
<p>Чакала іх праца</p>
<p>Вакол.</p>
<p>Стаў мулярам Юзаф Галкоўскі,</p>
<p>Брыгаду ўзначаліў Падгол.</p>
<p> </p>
<p>За справу ім выпала ўзяцца,</p>
<p>Ды так,</p>
<p>Каб гуло ўсё ў руках.</p>
<p>У мірнай, напружанай працы</p>
<p>Былі, як салдаты ў баях.</p>
<p> </p>
<p>Натхнёным працоўнаю славай,</p>
<p>Ім выпала</p>
<p>Многа зрабіць.</p>
<p>Падгол чуў — красуе Варшава,</p>
<p>Дык, значыць, таварыш не спіць.</p>
<p> </p>
<p>Прыходзіла вестак багата</p>
<p>З палёў беларускіх</p>
<p>І сёл.</p>
<p>І думаў Галкоўскі, а як там</p>
<p>Працуе таварыш Падгол?</p>
<p> </p>
<p>Вось так,</p>
<p>як вярнуліся з войска,</p>
<p>З той самае,</p>
<p>Даўняй пары,</p>
<p>Увагай да працы сяброўскай</p>
<p>Жылі два адданых сябры.</p>
<p> </p>
<p>І думалі, дзе і якая</p>
<p>Сустрэча ім можа</p>
<p>Прыйсці...</p>
<p>Ды часта таго не згадаеш,</p>
<p>Як гэта бывае ў жыцці.</p>
<p> </p>
<p>Найлепш усялякіх багаццяў</p>
<p>Сяброўства,</p>
<p>Што вечна жыве.</p>
<p>Сустрэцца прыпала ім шчасце</p>
<p>Выпадкам у самай Маскве.</p>
<p> </p>
<p>На выстаўцы светлай, вясёлай,</p>
<p>Якая</p>
<p>Спявала,</p>
<p>цвіла,</p>
<p>Сустрэўся Галкоўскі з Падголам,</p>
<p>Гарачай сустрэча была.</p>
<p> </p>
<p>На плошчах людской перамогі,</p>
<p>Паміж павільёнаў,</p>
<p>Садоў —</p>
<p>Звялі іх з Варшавы дарогі</p>
<p>І з ціхіх палескіх палёў.</p>
<p> </p>
<p>Прыйшлі яны шляхам адзіным,</p>
<p>Якім яны ў сэрцы</p>
<p>Жылі,—</p>
<p>І з радаснай гэтай часіны</p>
<p>Сябры толькі разам былі.</p>
<p> </p>
<p>Быў кожны з іх зачараваны</p>
<p>Усім,</p>
<p>І прыветна на іх</p>
<p>Глядзелі між струяў фантанаў</p>
<p>Шаснаццаць сясцёр залатых.</p>
<p> </p>
<p>І, чуючы іхнюю ласку,</p>
<p>Хадзілі</p>
<p>Галкоўскі, Падгол,</p>
<p>Дзівіліся.</p>
<p>Быццам у казцы,</p>
<p>Стаялі палацы вакол.</p>
<p> </p>
<p>Прыгожых, празрыстых, высозных,</p>
<p>Стаяла</p>
<p>Палацаў там шмат,</p>
<p>Дзе ціха шапталіся сосны,</p>
<p>Дзе гулка звінеў вадаспад.</p>
<p> </p>
<p>А глянеш за воблакі — зоры</p>
<p>Ўзняліся</p>
<p>На вострых шпілях.</p>
<p>На ціхіх прудах і азёрах</p>
<p>Шмат качак плыве ў чаратах.</p>
<p> </p>
<p>Садоўнік там шчодрай натуры</p>
<p>Рассыпаў</p>
<p>Шмат ружаў-агнёў.</p>
<p>Між яблынь задумны Мічурын</p>
<p>Удалеч з кіёчкам ішоў.</p>
<p> </p>
<p>А скрозь гаманіла, спявала,</p>
<p>Хадзілі</p>
<p>Святочныя ўсе.</p>
<p>Сады адусюль наступалі</p>
<p>Ў нязнанай, нябачнай красе.</p>
<p> </p>
<p>Усё, што гадамі стварылі,</p>
<p>Падобна</p>
<p>Да дзіва таго!</p>
<p>І людзі глядзелі, хадзілі</p>
<p>Там ледзь не са свету ўсяго.</p>
<p> </p>
<p>Багатая наша Айчына!</p>
<p>Багаццяў усіх</p>
<p>Не абняць...</p>
<p>Увойдзеш, зірнеш — Украіны</p>
<p>Палі залатыя шумяць.</p>
<p> </p>
<p>А побач — заходзіш на поўдзень,</p>
<p>Там вечнае сонца</p>
<p>Жыве.</p>
<p>Як белая рэчка, бавоўна,</p>
<p>Здаецца, бясконца плыве.</p>
<p> </p>
<p>А далей як пойдзеш,</p>
<p>Адразу</p>
<p>Ты новае можаш адчуць —</p>
<p>Вятры з перавалаў Каўказа</p>
<p>Ці з даляў алтайскіх дыхнуць.</p>
<p> </p>
<p>А далей — што белым абрусам</p>
<p>Засланы</p>
<p>Бязмежны разгон...</p>
<p>А вось і ад ніў Беларусі</p>
<p>Радамі пастроіўся лён.</p>
<p> </p>
<p>Паміж векавога тарфяння{тарфяння</p>
<p>Рачулка страчае</p>
<p>Зару.</p>
<p>— Мой дружа, дык гэта ж Нізяна! —</p>
<p>Галкоўскі гаворыць сябру.</p>
<p> </p>
<p>Гаёк на ўскрайку вясёлы,</p>
<p>Хаціны</p>
<p>Ля гаю стаяць.</p>
<p>— Мой дружа,— ён кажа Падголу,</p>
<p>Дык гэта ж мясціна твая! —</p>
<p> </p>
<p>Галкоўскі стаіць ля партрэта,</p>
<p>Што ўвесь ў зеляніне</p>
<p>Густой.</p>
<p>— Мой дружа, дык сам жа ты гэта.</p>
<p>Ты, значыць, сапраўдны герой!</p>
<p> </p>
<p>З цудоўнай геройскаю зоркай</p>
<p>Хацеў бы цябе</p>
<p>Прывітаць!..—</p>
<p>Той вечар за шчырай гаворкай</p>
<p>Сябры не лажыліся спаць.</p>
<p> </p>
<p>У часе сустрэчы такое</p>
<p>Абодвум было</p>
<p>Не да сна.</p>
<p>— Мінула, мінула цяжкое...—</p>
<p>Падгол аб жыцці ўспамінаў.</p>
<p> </p>
<p>— Зямля пад аблогам, пустая,</p>
<p>А ў нас —</p>
<p>Толькі рукі адны.</p>
<p>Ты ж добра і сам памятаеш,</p>
<p>Якімі мы выйшлі з вайны.</p>
<p> </p>
<p>Мы гора нямала сустрэлі,</p>
<p>Магіл дарагіх</p>
<p>Не злічыць.</p>
<p>А плакаць і часу не мелі,</p>
<p>Мы зналі адзінае: жыць!</p>
<p> </p>
<p>Мы часта не спалі начамі,</p>
<p>Спакою</p>
<p>Не любіць наш час.</p>
<p>Ты бачыў, што зроблена намі,</p>
<p>Не разам стаў гэткім калгас.</p>
<p> </p>
<p>Аралі мы дзёран заўзята,</p>
<p>Кругом церабілі</p>
<p>Кусты,</p>
<p>І ладзілі клеці і хаты,</p>
<p>І сад пасадзілі густы.</p>
<p> </p>
<p>Здабыткі спачатку малымі,</p>
<p>Прыкметнымі</p>
<p>Ледзьве былі,</p>
<p>Ды кажучы шчыра — адны мы</p>
<p>Не гэтак бы хутка ўзраслі.</p>
<p> </p>
<p>Раслі мы ў сяброўстве адданым</p>
<p>Таварышаў родных</p>
<p>Сваіх.</p>
<p>Ты помніш той круг ля фантанаў</p>
<p>Шаснаццаць сясцёр залатых?</p>
<p> </p>
<p>Стаяць яны ў моцным яднанні,</p>
<p>Іх светлы</p>
<p>І радасны строй.</p>
<p>Упэўніцца кожны, хто гляне —</p>
<p>Жывуць яны роднай сям’ёй.</p>
<p> </p>
<p>Вялікая наша краіна,</p>
<p>Свае мы</p>
<p>На роднай зямлі.</p>
<p>Хто трактар нам слаў,</p>
<p>хто машыну,</p>
<p>Хто збожжа засеяць палі.—</p>
<p> </p>
<p>Галкоўскі жа слухаў, як брата,</p>
<p>Якога не бачыў</p>
<p>Шмат год...</p>
<p>Ужо пад Крамлём сіняваты,</p>
<p>Асенні займаўся усход.</p>
<p> </p>
<p>Ужо на рубінавай зорцы</p>
<p>Зіхцеў</p>
<p>Залацісты прамень...</p>
<p>Канца ж не відаць у гаворцы,</p>
<p>Хоць новы займаецца дзень.</p>
<p> </p>
<p>Галкоўскі спыняе: — Мой дружа!</p>
<p>Ты дай расказаць мне</p>
<p>Сваё —</p>
<p>Я госць у Савецкім Саюзе,</p>
<p>Шчаслівае сэрца маё!</p>
<p> </p>
<p>Я рады з табою спаткацца,</p>
<p>Таварыш</p>
<p>І прыяцель мой,</p>
<p>Паслухай, і я сваім шчасцем</p>
<p>Хачу падзяліцца з табой.</p>
<p> </p>
<p>Калі пра народную славу</p>
<p>Сказаць я жадаю,</p>
<p>Павер —</p>
<p>Варшава, мой горад Варшава,</p>
<p>Уся прада мною цяпер.</p>
<p> </p>
<p>Варшава.</p>
<p>На плошчах змагання</p>
<p>Разоры крывавай раллі...</p>
<p>І раны Варшавы, як раны</p>
<p>На целе народным, былі.</p>
<p> </p>
<p>Варшава, мой горад па праву,</p>
<p>Што казачны,</p>
<p>Сёння узнік.</p>
<p>Я рад,</p>
<p>што будую Варшаву,</p>
<p>Я муляр яе, будаўнік.</p>
<p> </p>
<p>Варшавы маёй верны сын, я</p>
<p>З яе не спускаю</p>
<p>Вачэй.</p>
<p>Я знаю, што з кожнай цаглінай</p>
<p>Варшава мая прыгажэй.</p>
<p> </p>
<p>І ты б гэта, дружа, адзначыў,</p>
<p>Пра гэта б ты мог мне</p>
<p>Сказаць —</p>
<p>Каб мост ты праз Віслу пабачыў</p>
<p>І новы цудоўны палац.</p>
<p> </p>
<p>Палац па абліччу маскоўскі,</p>
<p>Ён сведка сяброўства</p>
<p>Жывы.</p>
<p>Іду між дамоў Маршалкоўскай</p>
<p>І бачу кавалак Масквы.</p>
<p> </p>
<p>Чым далей, дык болей і болей</p>
<p>Мне хочацца сёння</p>
<p>Рабіць.</p>
<p>Мой дружа!</p>
<p>Ніхто і ніколі</p>
<p>Не здолее нас разлучыць.</p>
<p> </p>
<p>Мой дружа!</p>
<p>Жыць працаю ў міры</p>
<p>Жаданне</p>
<p>Адзінае ў нас.—</p>
<p>Сябры развіталіся шчыра.</p>
<p>Іх бачылі потым не раз —</p>
<p> </p>
<p>На Ленінскіх горах, дзе новы</p>
<p>Палац,</p>
<p>Апавіты зарой,</p>
<p>Ў тэатры за ціхай размовай,</p>
<p>У залах дзівосных метро.</p>
<p> </p>
<p>На вуліцах светлых,</p>
<p>На плошчах,</p>
<p>Дзе шчасна жывецца людзям.</p>
<p>Нарэшце з Масквой развітацца</p>
<p>Настала часіна сябрам.</p>
<p> </p>
<p>І будуць ім помніцца доўга</p>
<p>Сустрэчы</p>
<p>Шчаслівыя дні</p>
<p>І тая дадому дарога,</p>
<p>Як ехалі разам яны.</p>
<p> </p>
<p>Ім помніцца час той натхнёны,</p>
<p>Як цёпла</p>
<p>На сэрцы было.</p>
<p>Глядзелі праз вокны вагона</p>
<p>На ўсё, што прад імі плыло,—</p>
<p> </p>
<p>Узгоркі, дарогі, лагчыны,</p>
<p>Калгасы, палі,</p>
<p>Гарады,</p>
<p>Зялёныя руні, хаціны,</p>
<p>Гаі, пералескі, сады.</p>
<p> </p>
<p>Ішлі трактары грамадою.</p>
<p>Прастор іх бязмежны</p>
<p>Чакаў.</p>
<p>У ціхім, задумным настроі</p>
<p>Галкоўскі сардэчна казаў:</p>
<p> </p>
<p>— Мой дружа!</p>
<p>Я бачу такое,</p>
<p>Што хочацца</p>
<p>Жыць мне і жыць!</p>
<p>Ну што яны з бомбай сваёю...</p>
<p>Жыццё хіба можна спыніць?</p>
<p> </p>
<p>Нас многа —</p>
<p>з Масквы да Берліна</p>
<p>Ў змаганні з’яднаных</p>
<p>Братоў,</p>
<p>Нас многа — у думках адзіных,</p>
<p>Нас многа, нас многа галоў!</p>
<p> </p>
<p>Мы ўсе прад зарою усходняй</p>
<p>Пазбыліся гора,</p>
<p>Ярма.</p>
<p>Ну што яны з той вадароднай,</p>
<p>Мацней нас нічога няма!</p>
<p> </p>
<p>Сягоння нам дадзены крыллі</p>
<p>Да новых,</p>
<p>Яснейшых часоў.—</p>
<p>Стаялі сябры, гаварылі,</p>
<p>А поезд наперад ішоў.</p>
<p> </p>
<p>Сябры</p>
<p>Углядаліся ў далі,</p>
<p>Рабіны, бярозы плылі.</p>
<p>На шкле, як на светлым медалі,</p>
<p>Іх твары адліты былі.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>