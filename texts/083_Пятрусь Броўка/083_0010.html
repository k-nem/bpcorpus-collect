<div class="container">
<div class="book-utils">
<div id="qrcode"></div>
<a href="/Piatrus_Brouka/Z_paemy_Minsk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1934 -->
<!-- HEADER_FIELD Edition: Броўка П. Збор твораў: У 9-ці т. Т. 1. Вершы. Паэмы, 1926-1941 /Прадм. М.Яроша.-Мн.: Маст. літ., 1987.- с. 202-210 -->
<!-- HEADER_FIELD FirstPublicationYear: 1935 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: З паэмы "Мінск" -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>З паэмы "Мінск"</h2>
<div style="height: 3rem"></div>
<!-- TOC_BEGIN -->
<a href="#chapter1">ТРЫ СЛУПЫ ІМПЕРЫІ</a><br/>
<a href="#chapter2">ТАК КІРАВАЛІ ТАДЫ ГУБЕРНАТАРЫ</a><br/>
<a href="#chapter3">БЫЛА НЯМІГА ПЕКЛАМ</a><br/>
<a href="#chapter4">ПЛЫЎ ВЕЦЕР ЧАРНАСОЦЕННЫ</a><br/>
<a href="#chapter5">ПАЛІЦЭЙСКАЯ ЁЛКА</a><br/>
<a href="#chapter6">ВЫРАСТАЛА СВЕТЛАЕ ЖЫЦЦЁ</a><br/>
<a href="#chapter7">КАЛІ ПАЧЫНАЕЦЦА ТОЛЬКІ ДЗЕНЬ</a><br/>
  <a href="#chapter8">* * *</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>ТРЫ СЛУПЫ ІМПЕРЫІ</h3>
<p>Так было указана</p>
<p>Царскаю рукою,</p>
<p>Што дружна ў самым цэнтры,</p>
<p>Каб кожны бачыць мог,—</p>
<p>Тры слупы імперыі</p>
<p>Стаялі для спакою —</p>
<p>Цэрква, губернатар і астрог.</p>
<p> </p>
<p>І ўсе яны палалі</p>
<p>Адвагаю адменнай</p>
<p>Цару, панам на славу,</p>
<p>А ворагам на страх,—</p>
<p>І цэлы дзень да вечара</p>
<p>Хісталіся праменні</p>
<p>На шаблях фараонаў,</p>
<p>На кратах,</p>
<p>На крыжах.</p>
<p> </p>
<p>А далей навокал,</p>
<p>За гэтым светлым раем,</p>
<p>Другое пачыналася,</p>
<p>Іначай там жылі,</p>
<p>Хаціны аднавокія</p>
<p>Пакутніцкіх ускраін</p>
<p>Сіротамі стаялі,</p>
<p>Прыпаўшы да зямлі.</p>
<p> </p>
<p>Газніцамі мігалі</p>
<p>Прытулкі-муравейнікі</p>
<p>З жандарскага дазволу</p>
<p>Да пэўнае пары...</p>
<p>Так жылі</p>
<p>Ускраіны пакутныя насельнікі,</p>
<p>У горадзе ж,</p>
<p>у цэнтры,</p>
<p>Гарэлі ліхтары:</p>
<p> </p>
<p>Пры доме губернатара,</p>
<p>Дзе балявалі позна,</p>
<p>Пры доме,</p>
<p>Дзе Хрыстова была заўсёды</p>
<p>Кроў,</p>
<p>Пры варце імператарскай,</p>
<p>Каля варот астрожных,</p>
<p>Пры ганках,</p>
<p>Дзе за грошы куплялася любоў.</p>
<p> </p>
<p>Бо так было указана</p>
<p>Царскаю рукою,</p>
<p>Што дружна ў самым цэнтры,</p>
<p>Каб кожны бачыць мог,—</p>
<p>Тры слупы імперыі</p>
<p>Стаялі для спакою —</p>
<p>Цэрква, губернатар і астрог.</p>
<p> </p>
<p> </p>
<h3><a id="chapter2"></a>ТАК КІРАВАЛІ ТАДЫ ГУБЕРНАТАРЫ</h3>
<p>Было ў гэтым горадзе</p>
<p>Ўсё для багатага —</p>
<p>Паркі,</p>
<p>палацы,</p>
<p>Дамы і пляцы.</p>
<p>Так кіравалі тады</p>
<p>Губернатары,</p>
<p>Так кіравалі</p>
<p>Паны і купцы.</p>
<p> </p>
<p>Для іх вырасталі</p>
<p>Зялёныя дрэвы,</p>
<p>Для іх бегла рэчка</p>
<p>Іскрыстай вады,</p>
<p>Для іх і вясна</p>
<p>Рассыпала напевы,</p>
<p>І белым агнём</p>
<p>Зацвіталі сады.</p>
<p> </p>
<p>І калі ўночы</p>
<p>Гудзелі кавярні,</p>
<p>Святлом заліваўся</p>
<p>Вясёлы бар,—</p>
<p>Цягнуўся рабочы</p>
<p>З смуроднай гарбарні</p>
<p>У брудны завулак</p>
<p>Пякельных Кашар.</p>
<p> </p>
<p>Там цёмна было,</p>
<p>Бы ў сапраўдным астрозе,</p>
<p>І вуліца чэзла,</p>
<p>Знікала штораз.</p>
<p>Ён браў, як бар’еры,</p>
<p>Равы на дарозе,</p>
<p>Па самыя грудзі</p>
<p>У багнішчы вяз.</p>
<p> </p>
<p>Па швах раздаваўся</p>
<p>Апошні абутак,</p>
<p>Зямля прыліпала</p>
<p>Да змучаных ног...</p>
<p>І так перасіліўшы</p>
<p>Шляху пакуты,</p>
<p>Нарэшце ён бачыў</p>
<p>Знаёмы парог:</p>
<p> </p>
<p>Страху,</p>
<p>Падвязаную жгутам, вяроўкай,</p>
<p>Хаціну, дзе вокны</p>
<p>Тырчалі без шыб,</p>
<p>Прытулак, які ён наймаў</p>
<p>За рублёўку,</p>
<p>Які яго вечна хваробай душыў.</p>
<p> </p>
<p>А там, дзе палацы,</p>
<p>Кавярні і бары,</p>
<p>Дзе царскія служкі гулялі,</p>
<p>жылі, —</p>
<p>Ля светлых парадных</p>
<p>Стаялі швейцары</p>
<p>І гнуліся проста</p>
<p>Да самай зямлі.</p>
<p> </p>
<p>Праходзілі там</p>
<p>Кішанямі багатыя —</p>
<p>Главы губерніі,</p>
<p>Града айцы...</p>
<p>Там кіравалі тады</p>
<p>Губернатары,</p>
<p>Там кіравалі</p>
<p>Паны і купцы.</p>
<p> </p>
<p> </p>
<h3><a id="chapter3"></a>БЫЛА НЯМІГА ПЕКЛАМ</h3>
<p>Крані, дык абакуліцца,</p>
<p>Не ўстане болей зноў.</p>
<p>Усюды звалі вуліцай,</p>
<p>А быў смуродны роў.</p>
<p> </p>
<p>Ад рання і да рання</p>
<p>Галодныя раты —</p>
<p>Пякельнае прыстанне</p>
<p>Яўрэйскай беднаты.</p>
<p> </p>
<p>Пакутавалі з дзецьмі,</p>
<p>Клялі душу сваю,</p>
<p>Быў шчасцем селядзец ім</p>
<p>У шабас на сям’ю.</p>
<p> </p>
<p>І калі надта горна</p>
<p>Рабілася парой,</p>
<p>Скараліся пакорна,</p>
<p>Шапталі: «Адыной»...</p>
<p> </p>
<p>Але вячэрай добрай</p>
<p>Бог частаваць не звык,—</p>
<p>Па вуліцах харобры</p>
<p>Гуляў гарадавік.</p>
<p> </p>
<p>Ён — наглядач удалы</p>
<p>Парадку і дабра,</p>
<p>Ён ладзіў, каб кавалак</p>
<p>Апошні іх забраць.</p>
<p> </p>
<p>І прадстаўнік ад неба —</p>
<p>Дарогаю чмутной</p>
<p>Прыходзіў ціхі рэбэ,</p>
<p>Маліўся: «Адыной»...</p>
<p> </p>
<p>Маліўся, рукі ўзносіў</p>
<p>Адзінаму айцу...</p>
<p>Сам думаў, каб жылося</p>
<p>Багатаму купцу,</p>
<p> </p>
<p>Каб зносілі ўсе здзекі</p>
<p>Галодныя раты...</p>
<p>Была Няміга пеклам</p>
<p>Яўрэйскай беднаты.</p>
<p> </p>
<p> </p>
<h3><a id="chapter4"></a>ПЛЫЎ ВЕЦЕР ЧАРНАСОЦЕННЫ</h3>
<p>Раней</p>
<p>Па канцылярыях употай гаварылі...</p>
<p>Калі ж быў ход азначаны</p>
<p>І ўсе рахункі скончаны,—</p>
<p>Тады і пачыналася:</p>
<p>Ва ўсе званіцы білі,</p>
<p>Плылі крыжы з харугвамі,</p>
<p>Плыў вецер чарнасоценны.</p>
<p> </p>
<p>З партрэтам імператара</p>
<p>Паход іх смела рушыў,</p>
<p>І вуліцай кацілася</p>
<p>Суровае маленне,—</p>
<p>Так грозна праваслаўныя</p>
<p>Ў руках няслі Ісуса,</p>
<p>З дубінкамі пад світкамі,</p>
<p>З каменнямі ў кішэнях.</p>
<p> </p>
<p>Бяда ішла Нямігаю,</p>
<p>Што мусіла схіліцца ім,</p>
<p>Ад злосці калаціліся</p>
<p>Царкоўныя званы,—</p>
<p>І першы забіяка,</p>
<p>Аплочаны паліцыяй,</p>
<p>Крычаў гугнявым голасам:</p>
<p>— Яны!</p>
<p>Яны!..</p>
<p>Яны!..</p>
<p> </p>
<p>І дарма закрывалася</p>
<p>Няміга глуха стаўнямі,</p>
<p>Каб ад вачэй дзіцячых</p>
<p>Схаваць хоць гэты жах,</p>
<p>З-за боскіх абразоў,</p>
<p>Што неслі «праваслаўныя»,</p>
<p>Грукала каменне</p>
<p>Па вокнах, па людзях.</p>
<p> </p>
<p>І вуліца займалася</p>
<p>Чырвонаю бялізнаю,</p>
<p>Бо слёзмі і крывёю</p>
<p>Дашчэнту была змочана...</p>
<p>Над Мінскам,</p>
<p>Над Нямігаю</p>
<p>Смяротны і бязлітасны</p>
<p>Плыў вецер чарнасоценны,</p>
<p>Плыў вецер чарнасоценны.</p>
<p> </p>
<p> </p>
<h3><a id="chapter5"></a>ПАЛІЦЭЙСКАЯ ЁЛКА</h3>
<p>А потым, калі справа</p>
<p>Па іх была ўжо чыстай,</p>
<p>Папы благаслаўлялі</p>
<p>анец святой вадзіцаю.</p>
<p>І ў лепшай зале горада</p>
<p>Спраўлялася ўрачыстасць</p>
<p>Ёлка з падарункамі</p>
<p>Для ўсіх чыноў паліцыі.</p>
<p> </p>
<p>Кружылі таўстазадыя</p>
<p>З бліскучымі плячамі,</p>
<p>Усе пад медалямі</p>
<p>Згіналіся ў дугу;</p>
<p>Гарадавыя, стражнікі</p>
<p>Матлялі «селядцамі»,</p>
<p>Сам губернатар бавіўся</p>
<p>Ў іх радасным кругу.</p>
<p> </p>
<p>Вось гэта</p>
<p>Адпачынак быў:</p>
<p>І катам, і жандарам</p>
<p>Віно купцы падносілі</p>
<p>Ў пазлочаных каўшах.</p>
<p>І простая ялінка</p>
<p>Стагнала пад цяжарам</p>
<p>Запаленыя свечкі</p>
<p>Трымаючы ў руках.</p>
<p> </p>
<p>Малодшым па дзесятцы</p>
<p>Давалі там на памяць,</p>
<p>Бо будуць паслухмяныя,</p>
<p>Калі паклічуць зноў,</p>
<p>І ніжнія чыны</p>
<p>З бараннімі вачамі</p>
<p>Хадзілі карагодам</p>
<p>Каля святых агнёў.</p>
<p> </p>
<p>Быў Аннаю на шыю</p>
<p>Узнагароджан прыстаў,</p>
<p>А спраўніку паднесены</p>
<p>агатыя дары.</p>
<p>Так</p>
<p>Пасля бруднай справы</p>
<p>Спраўлялася ўрачыстасць,</p>
<p>Скакалі кругом ёлкі</p>
<p>Да самае зары.</p>
<p> </p>
<p> </p>
<h3><a id="chapter6"></a>ВЫРАСТАЛА СВЕТЛАЕ ЖЫЦЦЁ</h3>
<p>Знікла ўсё ранейшае,</p>
<p>Толькі — успаміны.</p>
<p>І шугала полымя,</p>
<p>Мчаўся буралом,</p>
<p>Як праходзіў</p>
<p>Тройчы горад праз руіны,</p>
<p>Пакуль сцяг чырвоны</p>
<p>Не заняў чало.</p>
<p> </p>
<p>Адышоў адзін вал,</p>
<p>І другі,</p>
<p>і трэці —</p>
<p>А прыйшоў рашучы —</p>
<p>Перамог нашчэнт.</p>
<p>Заспявалі горадам</p>
<p>Чырвонаармейцы,</p>
<p>Узняліся ўскраіны</p>
<p>Па варожы цэнтр.</p>
<p> </p>
<p>А за іхнім цвёрдым</p>
<p>Пераможным маршам</p>
<p>Вырастала</p>
<p>Шчасце матак і сясцёр,</p>
<p>Вырастала</p>
<p>Ясная будучыня наша,</p>
<p>Вырастала</p>
<p>Светлае жыццё.</p>
<p> </p>
<p> </p>
<h3><a id="chapter7"></a>КАЛІ ПАЧЫНАЕЦЦА ТОЛЬКІ ДЗЕНЬ</h3>
<p>Калі пачынаецца</p>
<p>Толькі дзень</p>
<p>І сонца ад краю</p>
<p>Свой значыць шлях,</p>
<p>Горадам</p>
<p>Бойкі гоман ідзе,</p>
<p>Вуліцы,</p>
<p>пляцы —</p>
<p>Усе на нагах.</p>
<p> </p>
<p>Трамваі выходзяць</p>
<p>На першы рэйс,</p>
<p>Спяшае рабочы</p>
<p>Хутчэй на завод,</p>
<p>Са станцыі</p>
<p>Хуткі адходзіць экспрэс,</p>
<p>З ангараў —</p>
<p>Машыну стартуе пілот.</p>
<p> </p>
<p>І бачыш,</p>
<p>рабочы</p>
<p>Прымае варштат,</p>
<p>Спартсменаў</p>
<p>Паклікаў судзейскі свісток,</p>
<p>Дашкольнікі</p>
<p>Гуртам бягуць у сад,</p>
<p>Студэнтаў збірае</p>
<p>Лекцыйны званок.</p>
<p> </p>
<p>Палаты абходзіць</p>
<p>Свае тэрапеўт,</p>
<p>Над вострым ланцэтам</p>
<p>Сагнуўся хірург,</p>
<p>З друкарань</p>
<p>Выносяць пакункі газет,</p>
<p>Рабочыя вуліц</p>
<p>Майструюць брук.</p>
<p> </p>
<p>Краўцы ажывілі</p>
<p>Электрапрасы,</p>
<p>Касіры заселі</p>
<p>За вокны кас,—</p>
<p>Так узнімаецца</p>
<p>Тысячай сіл</p>
<p>Нашай сталіцы</p>
<p>Ударны час.</p>
<p> </p>
<p>А вечарам</p>
<p>Лямп электрычны пажар,</p>
<p>Аркестры выходзяць</p>
<p>На першы план,</p>
<p> </p>
<p>Звініць маладосцю</p>
<p>Зялёны парк,</p>
<p>У кіно занімаецца</p>
<p>Белы экран.</p>
<p> </p>
<p>Гараць магазіны</p>
<p>Агнямі вітрын,</p>
<p>Над горадам</p>
<p>Радыёпесні стаяць.</p>
<p> </p>
<p>Калі ж суціхае</p>
<p>Бурлівая плынь,—</p>
<p>Збіраецца вечарам</p>
<p>Дома сям’я...</p>
<p> </p>
<p> </p>
<h4><a id="chapter8"></a>* * *</h4>
<p>Другая часіна</p>
<p>Над намі ўстае,</p>
<p>Гады ўжо магутныя</p>
<p>Сілы нясуць.</p>
<p>Жывеш ты, сталіца,</p>
<p>І людзі твае</p>
<p>Асілкамі думак і волі</p>
<p>Растуць.</p>
<p> </p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>