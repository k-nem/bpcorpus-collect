<div class="container">
<div class="book-utils">
<div id="qrcode"></div>
<a href="/Piatrus_Brouka/Dzied_i_unuk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1940 -->
<!-- HEADER_FIELD Edition: Броўка П. Збор твораў: У 9-ці т. Т. 1. Вершы. Паэмы, 1926-1941 /Прадм. М.Яроша.-Мн.: Маст. літ., 1987.- с. 291-300 -->
<!-- HEADER_FIELD FirstPublicationYear: 1940 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Дзед і ўнук -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Дзед і ўнук</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Шумлівы раннем гушчары.</p>
<p>Сасна пяе сасне,</p>
<p>Дзюбасты дзяцел на кары</p>
<p>Дэпешы б’е вясне.</p>
<p> </p>
<p>Прабег шарак, узняўшы хруст,</p>
<p>Прачнуўшыся ад сну,</p>
<p>Птушыны піск з куста на куст,—</p>
<p>Бы спудзіў хто жаўну.</p>
<p> </p>
<p>Па багавінню</p>
<p>Бусел шлях</p>
<p>Пракладвае уброд,</p>
<p>Вавёркі скачуць па суках,</p>
<p>Памыўшыся, на ўсход.</p>
<p> </p>
<p>Прыпалі качкі да вады</p>
<p>Сабе яду шукаць.</p>
<p>Ды пугачы, нібы дзяды,</p>
<p>Па чорных дуплах спяць.</p>
<p> </p>
<p>Глушак, такуючы, ўзляцеў,</p>
<p>Пакінуўшы чабор...</p>
<p>Ідзе юнак праз чысты бор,</p>
<p>Птушыны ловіць спеў.</p>
<p> </p>
<p>Сарочкі вышыты каўнер</p>
<p>Расхрыстаны на ім.</p>
<p>Куды прыйсці, яго намер,</p>
<p>Не знае сам аб тым.</p>
<p> </p>
<p>У торбе праснака акрай.</p>
<p>Спявае у хлапца,</p>
<p>Турчыць свісцёлка-самаграй</p>
<p>З лазовага дубца.</p>
<p> </p>
<p>Лятуць высока галасы,</p>
<p>Мацнеючы штораз.</p>
<p>Маўкліва слухаюць лясы</p>
<p>Праўдзівы сэрца сказ.</p>
<p> </p>
<p>...Над ціхай рэчкай на гары,</p>
<p>Зарыўшыся ў пясок,</p>
<p>Хаціна, быццам грыб стары,</p>
<p>Схілілася набок.</p>
<p> </p>
<p>Зачахла там адна-адной,</p>
<p>Нікога анідзе...</p>
<p>Адзін асвер-крумкач пры ёй</p>
<p>Ды бусел на гняздзе.</p>
<p> </p>
<p>Там жыў з даўнейшага пастух</p>
<p>Не мала зім і лет.</p>
<p>Па вечарах сядзелі ўдвух</p>
<p>На прызбе ўнук і дзед.</p>
<p> </p>
<p>Глядзелі, як з мурожных траў</p>
<p>Туманы пабрыдуць,</p>
<p>Як месяц сеткі закідаў</p>
<p>На сонную ваду.</p>
<p> </p>
<p>Як серабрыцца над кустом</p>
<p>Макуха-машкара</p>
<p>Ды як палохаў сом хвастом</p>
<p>З крутлявага віра.</p>
<p> </p>
<p>Стары дастане капшучок,</p>
<p>Шурпатым кіпцюром</p>
<p>Адломіць губы.</p>
<p>Красівом</p>
<p>Здабудзе аганёк.</p>
<p> </p>
<p>Вакол сівое галавы</p>
<p>Спаўецца дым-павук...</p>
<p>І загаворыць, як жывы,</p>
<p>Прасмалены цыбук.</p>
<p> </p>
<p>А дзед</p>
<p>Нагаркі страсяне</p>
<p>Ды зноўку, як прывык,</p>
<p>Па небу варажыць пачне,</p>
<p>Што кажа маладзік.</p>
<p> </p>
<p>Калі высока срэбны коўш</p>
<p>Захутаны цяньком,</p>
<p>Напэўна ведай, будзе дождж,</p>
<p>А можа нават гром.</p>
<p> </p>
<p>Не выйшлі зоры на папас,</p>
<p>Пахмуры небакрай...</p>
<p>Надвор’я будзе зменны час,</p>
<p>А сонца не чакай.</p>
<p> </p>
<p>Так памяркуючы цішком,</p>
<p>Як дзень, другі пражыць,</p>
<p>Ідуць спачыць,</p>
<p>Каб залаком</p>
<p>Над лесам затрубіць.</p>
<p> </p>
<p>А ранкам з пугамі ў руках,</p>
<p>З акрайцам на плячах,</p>
<p>Па выгарах,</p>
<p>Па чаратах</p>
<p>Ляжыць іх доўгі шлях.</p>
<p> </p>
<p>Лугі, гаі, балоні скрозь,</p>
<p>Імшары не адны</p>
<p>За лета ўпоперак і ўдоўж</p>
<p>Апоўзаюць яны.</p>
<p> </p>
<p>А пасвіць болей не мага,</p>
<p>Адсыпле ім сяло</p>
<p>Па гарцу жыта ад рага</p>
<p>На зімняе жытло.</p>
<p> </p>
<p>Не многа трэба для душы —</p>
<p>Цяпло, крыху яды.</p>
<p>Сядзяць на печы і ў цішы</p>
<p>Не ведаюць нуды.</p>
<p> </p>
<p>За хатай воклічы завей,</p>
<p>Марозных трэск ільдзін...</p>
<p>Пакуль вясновы ветравей</p>
<p>Не разгайдае стынь.</p>
<p> </p>
<p>Тады трава памкнецца ўраз,</p>
<p>Праб’е кару зямлі...</p>
<p>За трубы зноўку брацца час,</p>
<p>Выходзіць на палі.</p>
<p> </p>
<p>А там —</p>
<p>На пожні, на трысцё</p>
<p>Са дня на дзень паход...</p>
<p>Такое іх было жыццё</p>
<p>Нязменна з году ў год.</p>
<p> </p>
<p>Ды хмар нагнала чараду.</p>
<p>Узбунтавала ціш.</p>
<p>Як людзі кажуць, што бяду,</p>
<p>Сплючы, сабе наспіш.</p>
<p> </p>
<p>Няшчасце восенню прыйшло:</p>
<p>Пасля цяжкіх пакут</p>
<p>У дзеда ногі адняло...</p>
<p>Рабі што хочаш тут.</p>
<p> </p>
<p>Не затрубіць вясной яму,</p>
<p>Як некалі было...</p>
<p>А ўнуку пасвіць аднаму</p>
<p>Адмовіла сяло.</p>
<p> </p>
<p>Ляжыць трывога на жыцці —</p>
<p>Ад голаду памрэш,</p>
<p>А ў пана — поле не прайсці,</p>
<p>А ў пана — цэлы лес.</p>
<p> </p>
<p>За панскае — не будзе грэх...</p>
<p>Рашылі ўдвух на тым.</p>
<p>І ўнук праз ноч</p>
<p>У лес пабег,</p>
<p>Прынёс цішком пруты.</p>
<p> </p>
<p>Схаваўшыся ад хцівых воч,</p>
<p>Ад злоснае душы,</p>
<p>На адзіноце дзень і ноч</p>
<p>Плялі яны кашы.</p>
<p> </p>
<p>І на кірмаш</p>
<p>Тайком, няўзнак</p>
<p>Прыносіў іх юнак...</p>
<p>І быў на тыдзень так ці сяк</p>
<p>На хлеб які пятак.</p>
<p> </p>
<p>Ды толькі гора з году ў год</p>
<p>Стаіць над бедняком.</p>
<p>Як рысь, аднойчы ўскочыў войт</p>
<p>У хату з бізуном.</p>
<p> </p>
<p>У дзеда выпала на дол</p>
<p>Пагнутая лаза,</p>
<p>У дзеда пала на прыпол</p>
<p>Гарачая сляза.</p>
<p> </p>
<p>А далей катавання жах...</p>
<p>Сказаць — не хопіць слоў!</p>
<p>Калі на ссечаных плячах</p>
<p>Рубцамі легла кроў.</p>
<p> </p>
<p>Захаладзіў душу мароз</p>
<p>Ад невыносных мук...</p>
<p>І ў сэрца кату востры нож</p>
<p>Паслаў уміг унук.</p>
<p> </p>
<p>І цёмна стала.</p>
<p>Скрозь імгла...</p>
<p>Ён выскачыў на двор.</p>
<p>Пайшоў.</p>
<p>Сцяжынка прывяла</p>
<p>У гэты шумны бор.</p>
<p> </p>
<p>У торбе праснака акрай</p>
<p>Спявае у хлапца,</p>
<p>Турчыць свісцёлка-самаграй</p>
<p>З лазовага дубца...</p>
<p> </p>
<p>Лятуць высока галасы,</p>
<p>Мацнеючы штораз.</p>
<p>Маўкліва слухаюць лясы</p>
<p>Праўдзівы сэрца сказ.</p>
<p> </p>
<p>Пачуўшы воклічы жальбы</p>
<p>Над шолахам лісця,</p>
<p>Прынялі сосны і дубы</p>
<p>Са скаргаю хлапца.</p>
<p> </p>
<p>Загаманілі гушчары,</p>
<p>Схіліліся кругом...</p>
<p>І стаў ён з гэтае пары</p>
<p>На пушчы жыхаром.</p>
<p> </p>
<p>Абсталяваў усім як мог</p>
<p>Вялізнае дупло.</p>
<p>З галля страха.</p>
<p>Расклаў цяпло.</p>
<p>А ложкам — шэры мох.</p>
<p> </p>
<p>Што трэба, ўсё непадалёк —</p>
<p>Рака і шмат грыбоў...</p>
<p>На снеданне апенькі пёк</p>
<p>І смажыў акунёў.</p>
<p> </p>
<p>Пасля да вечара адзін</p>
<p>Па хмызняку брыдзе,</p>
<p>Паземак збера ці малін...</p>
<p>Ды на спачын ідзе.</p>
<p> </p>
<p>Засне, стаіўшыся, нічком.</p>
<p>Спакойны сам у тым —</p>
<p>Разбудзяць птушкі, залаком</p>
<p>Сабраўшыся над ім.</p>
<p> </p>
<p>Так перабыўшы колькі дзён,</p>
<p>Пакінуў гараваць,</p>
<p>Надумаўся дасціпна ён,</p>
<p>Як дзеда ратаваць.</p>
<p> </p>
<p>Далёка пушчу абышоў,</p>
<p>Наскрозь, па ўсіх кутках...</p>
<p>Знайшоў на выгары астроў,</p>
<p>Схаваны ў балатах.</p>
<p> </p>
<p>Калі сысці з узгорка ўніз —</p>
<p>Крыніца там адна,</p>
<p>Лапчасты ельнік,</p>
<p>Буйны хмыз</p>
<p>Кругом, нібы сцяна.</p>
<p> </p>
<p>У заварожанай глушы</p>
<p>Нярушаны спакой...</p>
<p>На гэтым месцы парашыў</p>
<p>Зрабіць прытулак свой.</p>
<p> </p>
<p>Запрацаваў адзін за трох.</p>
<p>На скорую руку —</p>
<p>Маленькі зруб ён сам, як мог,</p>
<p>Паставіў у цішку.</p>
<p> </p>
<p>Ён рад прыстанішчу свайму.</p>
<p>Наплёў ізноў кашы...</p>
<p>Грыбоў і ягад на зіму</p>
<p>На сонцы насушыў.</p>
<p> </p>
<p>То вырве зблізку пень калі,</p>
<p>То спаліць мох ушчэнт...</p>
<p>І так кавалачак зямлі</p>
<p>Аблюбаваў як след.</p>
<p> </p>
<p>Тарфянне зносіў, каб расла</p>
<p>Налета збажына.</p>
<p>І праца спорная ішла</p>
<p>Ад рання да цямна.</p>
<p> </p>
<p>Але няспынная нуда</p>
<p>Не дасць забыцца ў сне...</p>
<p>То дзедаў зрок,</p>
<p>То барада</p>
<p>На момант мільгане.</p>
<p> </p>
<p>То здасца часам: доўгі стогн</p>
<p>Прарвецца з-за бяроз...</p>
<p>Заплача каня дзе,—</p>
<p>А ён</p>
<p>Расчулены да слёз.</p>
<p> </p>
<p>Мяркуе ночы, як жа быць,</p>
<p>А дні далей ішлі...</p>
<p>У верасні агні брусніц</p>
<p>Заззялі на зямлі.</p>
<p> </p>
<p>Пачахлі пышныя кусты,</p>
<p>Заветрыла вакол,</p>
<p>З дубоў зрываліся на дол</p>
<p>Мядзяныя лісты.</p>
<p> </p>
<p>Зажухнуў верас баравы,</p>
<p>Спахмурыўся ручай,</p>
<p>Высока ў небе журавы</p>
<p>Плылі ў далёкі край.</p>
<p> </p>
<p>Па жоўтай, восеньскай глушы</p>
<p>Праплыў трывожны гук...</p>
<p>На дзедаў покліч у душы</p>
<p>Пабрыў назад унук.</p>
<p> </p>
<p>Мінаў імшарышчы, карчы,</p>
<p>Забыўшыся на сон,</p>
<p>Ішоў тры дні і тры начы.</p>
<p>Прыйшоў.</p>
<p>І бачыць ён:</p>
<p> </p>
<p>Няма хаціны. Хоць бы след.</p>
<p>Пясок ды попел скрозь.</p>
<p>Хлапец гукае:</p>
<p>— Дзеду!.. Дзед!..</p>
<p>А вочы поўны слёз.</p>
<p> </p>
<p>Згарэлі родныя вуглы.</p>
<p>Адзін пустыр цяпер.</p>
<p>Гняздо пакінулі буслы,</p>
<p>Стаіць, як здань, асвер.</p>
<p> </p>
<p> </p>
<p> </p>
<p>* * *</p>
<p>Кружыць, кідаецца вецер асенні,</p>
<p>Быццам на свеце шукае кагосьці...</p>
<p>Хлопец самотны прыпаў на калені,</p>
<p>Доўга трымаючы прыску прыгоршчы.</p>
<p> </p>
<p>Ледзьве узняўся, стрымаўшы рыданне,</p>
<p>Цяжка з дзяцінствам сваім развітацца,</p>
<p>Выйшаў на поле і стаў на кургане.</p>
<p>Глянуў —</p>
<p>Бялеюць за рэчкай палацы.</p>
<p> </p>
<p>Ліпы старыя заснулі радамі,</p>
<p>Месяц у хмарах над імі нырае...</p>
<p>Сціснула грудзі туга абцугамі,</p>
<p>Згадка страшная яму наплывае...</p>
<p> </p>
<p>Сцюдзёна дужа. Няма куды дзецца,</p>
<p>Там жа, дзе гмах збудаваны заўзята,—</p>
<p>Ляжыць yа пухоўках пан і смяецца:</p>
<p>— Слаўна гарэла бядняцкая хата!</p>
<p> </p>
<p>Хлопец удалеч глядзеў спахмурнелы.</p>
<p>Твар пабялелы.</p>
<p>Не шчокі — бяроста.</p>
<p>Думкі ляцелі, як вострыя стрэлы,</p>
<p>Вочы заслала гарачая помста.</p>
<p> </p>
<p>Ён, прыгадаўшы былую нягоду,</p>
<p>Колькі па лесе галодны бадзяўся,</p>
<p>Тройчы прад зорамі дзеду пакляўся.</p>
<p>Рэчку прайшоў па знаёмаму броду.</p>
<p> </p>
<p>Краўся кустамі,</p>
<p>Па сцежках віхлястых,</p>
<p>Да чорных разораў схіліўшыся нізка...</p>
<p>Поўз па равах, па ляшчынніку частым,</p>
<p>Покуль дзядзінец не вынырнуў блізка.</p>
<p> </p>
<p>З дзедам прыходзіў сюды ён калісьці.</p>
<p>Сэрца забілася горача, шпарка,</p>
<p>З ветрам ляцела пажоўклае лісце...</p>
<p>Недзе ля стайні азваўся сабака.</p>
<p> </p>
<p>Раптам набеглі ўсялякія страхі.</p>
<p>Толькі паволі адпала трывога.</p>
<p>Чорную коўдру паслаўшы на дахі,</p>
<p>Цемра ахутала.</p>
<p>Ціха. Нікога.</p>
<p> </p>
<p>— Ну, памажы ж мне, таемная ночка!</p>
<p>Досыць пазнаў я нядолі, няшчасця.</p>
<p>Хату спаліў ён. Яму ж і сарочка!..</p>
<p>З плеч яе зняўшы, парваў на шкумацце.</p>
<p> </p>
<p>Рушыў у змроку паўночнае цішы.</p>
<p>Да свірна прабраўся ён паступова.</p>
<p>Чыркнуў запалку і, зрэб’ем пакрыўшы,</p>
<p>Пхнуў у застрэшша сасновай будовы.</p>
<p> </p>
<p>Пыхнулі іскры. Выраслі скора Ў ціхі агеньчык, імкліва-жывучы...</p>
<p>Дым, як вужака, павіўся на гору.</p>
<p>Хлопец адбегся на ўскраіну пушчы.</p>
<p> </p>
<p>Сочыць.</p>
<p>Ні знаку пажару сялібы.</p>
<p>Можа падкінуў не гэтак як трэба?</p>
<p>Потым усцешыўся.</p>
<p>Полымя выбух</p>
<p>Сыпнуў снапамі у чорнае неба.</p>
<p> </p>
<p>Вецер узняўся. Сурова загушкаў...</p>
<p>Болей і болей пайшло разгарацца.</p>
<p>Скрозь паляцелі чырвоныя птушкі...</p>
<p>І заняліся пакоі палаца.</p>
<p> </p>
<p>Помста зрабіла пакутніка дужым.</p>
<p>Дзіўны малюнак яму прыгадаўся —</p>
<p>Быццам на вогнішчы корчыцца вужам</p>
<p>Той, хто нядаўна з бядоты смяяўся.</p>
<p> </p>
<p>— Хай жа адпомсціцца гэтая восень.</p>
<p>Я ж пачакаю да лета другога!</p>
<p>Кінуўся сцежкай між елак і сосен...</p>
<p>Гэй жа! Прымайце вы сына ляснога!</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>