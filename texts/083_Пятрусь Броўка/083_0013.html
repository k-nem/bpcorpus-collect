<div class="container">
<div class="book-utils">
<div id="qrcode"></div>
<a href="/Piatrus_Brouka/Kaciaryna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1937-1938 -->
<!-- HEADER_FIELD Edition: Броўка П. Збор твораў: У 9-ці т. Т. 1. Вершы. Паэмы, 1926-1941 /Прадм. М.Яроша.-Мн.: Маст. літ., 1987.- с. 211-290 -->
<!-- HEADER_FIELD FirstPublicationYear: 1938 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Кацярына -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Кацярына</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У пакрыўленай хаціне,</p>
<p>Што на ўскраіне сяла,</p>
<p>Нарадзілася дзяўчына</p>
<p>У Сымона-бабыля.</p>
<p> </p>
<p>Занудзіўся небарака,</p>
<p>Замаркотнела чало,</p>
<p>І не вытрымаў, заплакаў,</p>
<p>Што няшчасце прыплыло.</p>
<p> </p>
<p>Гэта ж новаю бядою</p>
<p>Тут з’явілася яна!</p>
<p>Нават ветры за сцяною</p>
<p>Галасілі да відна</p>
<p> </p>
<p>Ды гаркавая лучына</p>
<p>Выпадала з лучніка.</p>
<p>Засынала Кацярына —</p>
<p>Нешчаслівая дачка.</p>
<p> </p>
<p>І не ведала, што многа</p>
<p>Ёй пуцінаю прайсці,</p>
<p>Што не ўсцешыла нікога</p>
<p>У пакутлівым жыцці.</p>
<p> </p>
<p>Шчасця, ветлівага слова</p>
<p>У хаціне не было...</p>
<p>У прытулку бабылёвым</p>
<p>Не гасціла весялосць.</p>
<p> </p>
<p>Маці выхаду не знала,</p>
<p>Пасабіць не мела чым,</p>
<p>Маці плакала, спявала</p>
<p>Над калыскай уначы:</p>
<p> </p>
<p><i>«Спі, дачушка, небам сінім </i></p>
<p><i>Маладзік святло павёз,</i></p>
<p><i>Спі, дачушка Кацярына,</i></p>
<p><i>На дварэ стаіць мароз.</i></p>
<p> </p>
<p><i>Ён не любіць голых, босых, </i></p>
<p><i>Хто ў палапленым мяху,</i></p>
<p><i>Сам чырвоны, з белым носам, </i></p>
<p><i>У вялізным кажуху.</i></p>
<p> </p>
<p><i>Сам у шапцы мнагазорнай, </i></p>
<p><i>Валасы, як шызы дым, </i></p>
<p><i>Ходзіць, грукае па бёрнах, </i></p>
<p><i>Дзе няпалена зусім.</i></p>
<p> </p>
<p><i>Напалохаў ён багата, </i></p>
<p><i>Перайшоўшы хаты ўсе,</i></p>
<p><i>Спі, дачушка, прыйдзе тата, </i></p>
<p><i>Тата хлеба прынясе.</i></p>
<p> </p>
<p><i>Можа, будзе ён з мякінай </i></p>
<p><i>Ці з паловаю гірсы...</i></p>
<p><i>Спі, дачушка Кацярына, </i></p>
<p><i>Спяць дрымотныя лясы».</i></p>
<p> </p>
<p>Дні праходзілі за днямі,</p>
<p>Адплывалі чарадой;</p>
<p>Беглі бурнымі шляхамі</p>
<p>Рэкі ранняю вясной;</p>
<p> </p>
<p>Каласілі нівы хлебам,</p>
<p>Засыналі зімнім сном;</p>
<p>Зоры падалі на небе,</p>
<p>Загараліся ізноў</p>
<p> </p>
<p>І свяцілі над хацінай,</p>
<p>Што нядоляю жыла.</p>
<p>Падрастала Кацярына</p>
<p>У Сымона-бабыля.</p>
<p> </p>
<p>Без сябровак-весялушак</p>
<p>Гадавалася яна.</p>
<p>І малою, і нядужай</p>
<p>Гора зведала яна.</p>
<p> </p>
<p>Не спачыла ад світання</p>
<p>Аж да вечара нідзе.</p>
<p>Бацька парабкам у пана —</p>
<p>На рабоце цэлы дзень.</p>
<p> </p>
<p>Не згуляла аніколі</p>
<p>Ні зімою, ні ўвясну,</p>
<p>На чужым багатым полі</p>
<p>Маці корчыла спіну.</p>
<p> </p>
<p>Кацярыну дома кіне</p>
<p>Наварыць і даглядзець.</p>
<p>Рана стала Кацярына</p>
<p>Сваё гора разумець.</p>
<p> </p>
<p>І было — пільнуе хаты,</p>
<p>А вясна ўжо на двары,</p>
<p>За сялом пяюць дзяўчаты,</p>
<p>Птушкі граюць у бары.</p>
<p> </p>
<p>Аганькамі па крыніцах</p>
<p>Заструменіла вада,</p>
<p>Белым крыллем вішні быццам</p>
<p>Узлятаюць па садах.</p>
<p> </p>
<p>Па узгорках, па лагчынах</p>
<p>Краскі дзіўныя гараць...</p>
<p>Ой, як хочацца дзяўчыне</p>
<p>Днём вясновым пагуляць!</p>
<p> </p>
<p>Толькі як пакінеш хату?</p>
<p>Спраў нямала устае,</p>
<p>Розным клопатам заняты</p>
<p>Рукі кволыя яе:</p>
<p> </p>
<p>Перамыць анучак многа,</p>
<p>Дроў на паліва знайсці,</p>
<p>Чыста вымесці падлогу,</p>
<p>Столь ад пылу абмясці;</p>
<p> </p>
<p>Пакрупіць пясочкам сені,</p>
<p>Вокны выцерці траха</p>
<p>Ды дзіравае адзенне</p>
<p>Пералапіць як мага,</p>
<p> </p>
<p>Пералапіць і паправіць,</p>
<p>Да парадку ўсё прыбраць,</p>
<p>Наварыць на вечар стравы</p>
<p>І бацькоў сваіх спаткаць.</p>
<p> </p>
<p>Так і прыйдзе захад сіні,</p>
<p>Туманамі задыміць...</p>
<p>Цэлы дзень у Кацярыны</p>
<p>За работай прабяжыць.</p>
<p> </p>
<p>За работай каля хаты</p>
<p>Нават часу не стае.</p>
<p>За сялом пяюць дзяўчаты,</p>
<p>Кацярына не пяе.</p>
<p> </p>
<p>Акрыляла ж колькі шчасця</p>
<p>Бабылёвую дачку,</p>
<p>Калі стомленая маці</p>
<p>Цалавала у шчаку!</p>
<p> </p>
<p>Колькі радасці пазнала,</p>
<p>Як святкамі, вольным днём,</p>
<p>Маці косы заплятала</p>
<p>Новым крамным каснічком!</p>
<p> </p>
<p>Як часінаю такою</p>
<p>Беглі мары чарадой!</p>
<p>І Сымон-бабыль дачкою</p>
<p>Не нацешыцца сваёй:</p>
<p> </p>
<p>— Ах, дачушка, Кацярынка,</p>
<p>Вось пайду цяпер на рум.</p>
<p>Зараблю,— табе на рынку</p>
<p>Я сукенку набяру...</p>
<p> </p>
<p>Ды жабрачы лёс не змераць,</p>
<p>Прасвятлення не відно;</p>
<p>Выганяеш гора ў дзверы,—</p>
<p>Гора сунецца ў акно.</p>
<p> </p>
<p>Паглядзіш, куды ні кінеш,</p>
<p>За бядой бяда яшчэ...</p>
<p>Села гора гаспадыняй</p>
<p>У хаціне на куце.</p>
<p> </p>
<p>Надышло зімовым шляхам</p>
<p>У пагорбленых санях,</p>
<p>Засланіла шыбы страхам,</p>
<p>Смерцю стала па кутах.</p>
<p> </p>
<p>І вячэра позняй ноччу</p>
<p>Застаяла на стале...</p>
<p>Праглядзела маці вочы</p>
<p>З Кацярынаю на лес.</p>
<p> </p>
<p>Ён стаяў сцяною грознай,</p>
<p>Чорнай зданню за сялом,</p>
<p>І над полем — гул марозны...</p>
<p>А Сымона не было!</p>
<p> </p>
<p>Так да поўначы глыбокай</p>
<p>Не заснулі ні на міг.</p>
<p>Думкі лёталі далёка</p>
<p>Паміж сосен векавых.</p>
<p> </p>
<p>«Ой ты, бор, вячысты бор наш,</p>
<p>Мы пытаемся ў цябе,</p>
<p>Што маўчыш ты,</p>
<p>не гаворыш,</p>
<p>Што хаваеш у сабе?</p>
<p> </p>
<p>Пакажы ты нам пуціну</p>
<p>Шумным говарам дубоў,</p>
<p>Па якой тваёй мясціне</p>
<p>Бацька вернецца дамоў?»</p>
<p> </p>
<p>Ды дарма на бор глядзелі,</p>
<p>На суровы дальні шлях...</p>
<p>Дзверы ў хаце зарыпелі,—</p>
<p>Сустракайце бабыля!</p>
<p> </p>
<p>Ён прыйшоў зусім шчаслівы,</p>
<p>Вусны ціхімі былі.</p>
<p>Трое парабкаў маўкліва Н</p>
<p>а руках яго няслі.</p>
<p> </p>
<p>Ён ляжаў спакойны, сіні,</p>
<p>Боль застыла у вачах.</p>
<p>Анямела Кацярына,</p>
<p>Маці пала у нагах.</p>
<p> </p>
<p>І, здалося, нават зоры</p>
<p>Пацямнелі на двары.</p>
<p>Над забітым чуць</p>
<p>гавораць,</p>
<p>Шапкі скінуўшы, сябры:</p>
<p> </p>
<p>— Абражалі цябе людзі,</p>
<p>Гора многа ты зазнаў;</p>
<p>Прыдушыла твае грудзі</p>
<p>Стогадовая сасна.</p>
<p> </p>
<p>І цяпер ляжыш, маўчыш ты,</p>
<p>Досыць, браце, бедаваць,</p>
<p>Больш бяроз, дубоў плячыстых</p>
<p>Нам з табой не пілаваць.</p>
<p> </p>
<p>Не пачуеш лесу болей,</p>
<p>Як шумяць яго лісты...</p>
<p>Спі, Сымон, бабыль-нядоля!</p>
<p>Мы ж такія, як і ты...</p>
<p> </p>
<p>І пакінулі у хаце</p>
<p>Пад Міколаю святым...</p>
<p>Тры начы стаяла маці</p>
<p>З Кацярынаю над ім.</p>
<p> </p>
<p>На чацвёрты дзень, уранку,</p>
<p>Калі сонца узышло,</p>
<p>Павязлі з дачкой у санках</p>
<p>На магільнік за сяло.</p>
<p> </p>
<p>Бабыля прытулак новы</p>
<p>Там агледзелі як след,</p>
<p>Крыж паставілі яловы</p>
<p>І заплакалі на свет.</p>
<p> </p>
<p>Зноў няшчасная хаціна</p>
<p>Па-ранейшаму жыла.</p>
<p>Пад акном яе каліна</p>
<p>Тры разы ўжо адцвіла.</p>
<p> </p>
<p>Трэці раз ужо вясною</p>
<p>Узнімалася рака,</p>
<p>Як хадзіла сіратою</p>
<p>Бабылёвая дачка.</p>
<p> </p>
<p>Тры разы вясна склікала</p>
<p>Ветры цёплыя свае,</p>
<p>Як маўклівай, сумнай стала</p>
<p>Маці горная яе.</p>
<p> </p>
<p>Прыйдзе з працы, ног не чуе,</p>
<p>Сядзе ціхенька ў кутку,</p>
<p>Толькі моцна пацалуе</p>
<p>Нешчаслівую дачку.</p>
<p> </p>
<p>Да грудзей прытуліць тройчы,</p>
<p>Прыхінецца галавой,</p>
<p>І гараць сухія вочы</p>
<p>Непазбыўнаю жальбой.</p>
<p> </p>
<p>Толькі момантам заззяюць,</p>
<p>Промнем ясным узыдуць,—</p>
<p>Зоры бы святло кідаюць</p>
<p>На крынічную ваду.</p>
<p> </p>
<p>Адышла з вачэй, адпала</p>
<p>Невыносная журба,</p>
<p>Многа сэрцу прыгадала</p>
<p>Берасцяная труба,</p>
<p> </p>
<p>Што вісіць пад абразамі,</p>
<p>Як дарунак дарагі,</p>
<p>Што паслала зноўку памяць</p>
<p>На другія берагі.</p>
<p> </p>
<p>Песняй дзіўнаю прапетай</p>
<p>Берасцянка загула...</p>
<p>Прыгадала маці лета,</p>
<p>Як дзяўчынаю была,</p>
<p> </p>
<p>Як Сымон ёй пра каханне</p>
<p>Над лясамі заіграў...</p>
<p>Перад ёю ясным раннем</p>
<p>Вобраз любага устаў...</p>
<p> </p>
<p>Як хацелі хоць памерці,</p>
<p>Але шчасце ўсё ж прыдбаць.</p>
<p>Як сасватала іх сэрцы</p>
<p>Берасцяная труба,</p>
<p> </p>
<p>Што маўкліва і самотна</p>
<p>Нерухомаю вісіць...</p>
<p>Многа думак у гаротнай</p>
<p>Адзінотай прабяжыць.</p>
<p> </p>
<p>Не было ў душы спакою</p>
<p>Аж да самага відна:</p>
<p>Як пражыць удзвюх з дачкою,</p>
<p>Покуль вырасце яна?</p>
<p> </p>
<p>Дні ж праходзілі няспынна,</p>
<p>Сабіраліся ў гады,</p>
<p>Узнімалася дзяўчына</p>
<p>Паміж гора і бяды.</p>
<p> </p>
<p>Даглядала сваю маці,</p>
<p>Паслухмянаю была,</p>
<p>Не адходзіла ад працы</p>
<p>І шчасліваю жыла.</p>
<p> </p>
<p>На гаі, дзе сонца спала,</p>
<p>На вясновы пыльны шлях</p>
<p>Часта песня прылятала</p>
<p>З-пад хаціны бабыля.</p>
<p> </p>
<p>Ах вы, песні, думкі, мары,—</p>
<p>Як нядоўга ўсё было!</p>
<p>Праляцелі нізка хмары</p>
<p>І ударылі крылом.</p>
<p> </p>
<p>Ды нягодаю як рынуць</p>
<p>Па хаціне на краю,—</p>
<p>З болем бачыць Кацярына</p>
<p>Маці сумную сваю.</p>
<p> </p>
<p>Што не спіць яна начамі</p>
<p>Ад маркоты і тугі,</p>
<p>Што залеглі пад вачамі</p>
<p>Два смяротныя кругі;</p>
<p> </p>
<p>Што між вуснаў след глыбокі</p>
<p>Занімаецца расой,</p>
<p>Што пакрыла фарба шчокі</p>
<p>Падазронаю красой;</p>
<p> </p>
<p>Што такой худою стала,</p>
<p>Ледзь ступае ідучы...</p>
<p>Хоць дачка і шанавала,—</p>
<p>Не пасобіла нічым.</p>
<p> </p>
<p>Цалавала колькі сілы,</p>
<p>Не суняла толькі боль.</p>
<p>І вясной, як лёд крышыла,</p>
<p>Не устала маці больш.</p>
<p> </p>
<p>І калі вясна паслала</p>
<p>Белых вішань душны дым,</p>
<p>На расстанні прашаптала</p>
<p>Маці вечарам адным:</p>
<p> </p>
<p>— Не устану, Кацярынка,</p>
<p>Я па гэтай па вясне,</p>
<p>Ты не плач, мая дзяўчынка,</p>
<p>Дужа цяжка, горна мне,</p>
<p> </p>
<p>Што не ведаю, не знаю,</p>
<p>Што парадзіць і зрабіць,</p>
<p>Што адну цябе кідаю</p>
<p>Я такой няшчаснай жыць;</p>
<p> </p>
<p>Што не зведала ты шчасця,</p>
<p>Што ў цябе суровы шлях,</p>
<p>Што усё тваё багацце —</p>
<p>У пакутлівых руках;</p>
<p> </p>
<p>Што чужой работай рана</p>
<p>Знойдзеш долю ты сваю</p>
<p>І што ўсё тваё прыстанне —</p>
<p>Гэта хата на краю.</p>
<p> </p>
<p>Гэта мне яна згадала</p>
<p>Час далёкі, малады...</p>
<p>Па бярну яе сабралі</p>
<p>Мы праз доўгія гады.</p>
<p> </p>
<p>І няхай, што зоры свецяць</p>
<p>Цераз столь над галавой,</p>
<p>Хай праз шыбы золкі вецер</p>
<p>Прабіраецца зімой,</p>
<p> </p>
<p>Хай сабе ліхая замець</p>
<p>Пралятае па кутках,—</p>
<p>Беражы ты гэту памяць</p>
<p>Па бацьках сваіх, дачка!</p>
<p> </p>
<p>І слязамі залілася,</p>
<p>І панікла галавой.</p>
<p>· · · · · · · · · · · · · · · · · · ·</p>
<p>Кацярына засталася</p>
<p>Круглай, горкай сіратой.</p>
<p> </p>
<p>Хто ж суцешыць, хто прытуліць?</p>
<p>А спагады аніўзнач...</p>
<p>Можа, толькі ветры чулі</p>
<p>У хаціне горкі плач.</p>
<p> </p>
<p>Можа, толькі месяц сіні</p>
<p>З ёй адною гаварыў,</p>
<p>Як малілася дзяўчына</p>
<p>Кожнай ноччу да зары;</p>
<p> </p>
<p>Як уранні паглядала</p>
<p>На вяршаліны дубоў,</p>
<p>Дзе зязюля кукавала</p>
<p>Над магіламі бацькоў;</p>
<p> </p>
<p>Як пыталася нясмела,</p>
<p>Што рабіць ёй, як ёй жыць?</p>
<p>Свет маўчаў.</p>
<p>Адно бялелі</p>
<p>Адзінокія крыжы.</p>
<p> </p>
<p>Сумавала, сохлі грудзі,</p>
<p>Выйсця з гора не знайшла,</p>
<p>І пайшла дзяўчына ў людзі,</p>
<p>На падзёншчыну пайшла.</p>
<p> </p>
<p>Працавала на багатых,</p>
<p>Марна сілы кладучы,</p>
<p>Змардаванаю дахаты</p>
<p>Прыпаўзала уначы.</p>
<p> </p>
<p>А святкамі ў адпачынак</p>
<p>Да бацькоў сваіх ішла,</p>
<p>На курганішчы магільным</p>
<p>Цэлы дзень яна жыла.</p>
<p> </p>
<p>Набягалі слёзмі вочы.</p>
<p>Не магла жальбы суняць.</p>
<p>· · · · · · · · · · · · · · · · · · ·</p>
<p>Так сядзіць яна аднойчы,</p>
<p>Над палямі цішыня.</p>
<p> </p>
<p>Толькі звонкім, дружным роем</p>
<p>Птушкі кружаць угары.</p>
<p>Неба чыстае такое,</p>
<p>Што хоць пі яго бяры.</p>
<p> </p>
<p>Ды стаяць жыты, пшаніцы</p>
<p>Наліванаю сцяной.</p>
<p>І хацелася забыцца</p>
<p>У маўклівасці такой.</p>
<p> </p>
<p>З адзіноцтвам развітацца,</p>
<p>З горам цяжкім і ліхім</p>
<p>Ды навечна аб’яднацца</p>
<p>З гэтым месцам дарагім.</p>
<p> </p>
<p>І дзяўчыну, што дадолу</p>
<p>Пала чыстаю слязой,</p>
<p>Абудзіў раптоўны голас:</p>
<p>— Кацярына, што з табой?</p>
<p> </p>
<p>Ты загінеш ад дакукі,</p>
<p>Сірацінка ты мая.</p>
<p>Перад ёй, развёўшы рукі,</p>
<p>Багацей Кузьма стаяў.</p>
<p> </p>
<p>У вачах яго іграла</p>
<p>То ліслівасць, то жуда,</p>
<p>А на грудзі ападала</p>
<p>Чорнай хмарай барада.</p>
<p> </p>
<p>І, здавалася, слупамі</p>
<p>Дзве нагі яго былі,</p>
<p>Быццам ён урос нагамі</p>
<p>Да сярэдзіны зямлі.</p>
<p> </p>
<p>Ён стаяў карчом плячыстым</p>
<p>З нерухомай галавой,</p>
<p>Але з вуснаў камяністых</p>
<p>Павявала цеплынёй:</p>
<p> </p>
<p>— Што ты, бедная дзяўчынка,</p>
<p>Тут павісла на крыжы?</p>
<p>Ты зачахнеш,</p>
<p>Кацярынка,</p>
<p>Як былінка на мяжы.</p>
<p> </p>
<p>Ты бацькоў ужо не вернеш,</p>
<p>І не трэба сумаваць:</p>
<p>У раю яны, напэўна,</p>
<p>Між апосталаў сядзяць.</p>
<p> </p>
<p>Усяго на небе досыць,</p>
<p>Што папросяць — пададуць,</p>
<p>Ім архангелы падносяць</p>
<p>Там найлепшую яду.</p>
<p> </p>
<p>Кацярына, не журыся,</p>
<p>Гаратлівае дзіцё,</p>
<p>Ты пра іх не клапаціся,</p>
<p>Лепш падумай пра жыццё.</p>
<p> </p>
<p>Што ж маўчыш, дзяўчынка?</p>
<p>Чуеш?</p>
<p>Дык навошта слёзы ліць!</p>
<p>Я цябе адзін шкадую</p>
<p>І жадаю пасабіць.</p>
<p> </p>
<p>Дык хадзем, даволі нудзіць,</p>
<p>Досыць плакаць у гаі:</p>
<p>Ты дачкой шчаслівай будзеш</p>
<p>Гадавацца у сям’і.</p>
<p> </p>
<p>І назаўтра двор багаты</p>
<p>Кацярыну прытуліў.</p>
<p>На гары стаяла хата</p>
<p>Над палямі спелых ніў.</p>
<p> </p>
<p>Сцены жоўтыя глядзелі</p>
<p>Ганарыста на бакі,</p>
<p>І, здавалася, звінелі</p>
<p>Бёрнаў смольныя сукі.</p>
<p> </p>
<p>На штабованых запорах,</p>
<p>На круках, замках цяжкіх</p>
<p>Стайні, свірны і аборы</p>
<p>З тоўстых сосен векавых.</p>
<p> </p>
<p>Каб трывогі не будзілі,</p>
<p>Не балела галава,—</p>
<p>Гаспадарку абкружылі</p>
<p>Зыгараддзю ў сажні два.</p>
<p> </p>
<p>Каб не трапілі бадзягі</p>
<p>У такі багаты дом,</p>
<p>Галасістыя дварнягі</p>
<p>Заліваліся вакол.</p>
<p> </p>
<p>І у гэты дом маўклівы</p>
<p>Сірата прыйшла служыць.</p>
<p>Задуменна, палахліва</p>
<p>Перайшла парог чужы.</p>
<p> </p>
<p>Напаткала погляд косы</p>
<p>З-пад вачэй амаль усіх,</p>
<p>Нават рэчы,</p>
<p>ёй здалося,</p>
<p>Непрыязныя зусім.</p>
<p> </p>
<p>І камод на ножках куцых,</p>
<p>Позірк кветак нейкіх злых,</p>
<p>І тры пальмы ў брудным куце,</p>
<p>Тры лампады пры святых.</p>
<p> </p>
<p>Кубел з вопраткай кляновы,</p>
<p>Два услоны пад акном,</p>
<p>Шырачэзны стол дубовы</p>
<p>Пад клятчастым абрусом.</p>
<p> </p>
<p>І калі дзяўчыны нашай</p>
<p>Нерашучы зрок застыў,</p>
<p>Бараду ў руку сабраўшы,</p>
<p>Гаспадар загаварыў:</p>
<p> </p>
<p>— Бог адну яе пакінуў,</p>
<p>Не загінула ўжо ледзь,</p>
<p>Парашыў я сіраціну</p>
<p>У сям’і сваёй прыгрэць.</p>
<p> </p>
<p>Хай жыве у лепшай долі,</p>
<p>Каб жа мець занятак свой,</p>
<p>Ці пажне дзяўчына ў полі,</p>
<p>Ці паходзіць за касой,</p>
<p> </p>
<p>Ці пасобіць каля хаты,</p>
<p>Перамые чыгуны...</p>
<p>І ў адказ на словы таты</p>
<p>Усміхнуліся сыны.</p>
<p> </p>
<p>А старая хусткай вочы</p>
<p>Засланіла на віду,</p>
<p>Падарыўшы свой дзявочы</p>
<p>Пераношаны сурдут.</p>
<p> </p>
<p>Кофтай крамнай надзяліла,</p>
<p>Лапці новыя дала</p>
<p>І вячэраць пасадзіла</p>
<p>Пры сабе ў канцы стала.</p>
<p> </p>
<p>Калі ж месяц па-над домам</p>
<p>Зоры выйшаў сабіраць,—</p>
<p>На кулёвішчы саломы</p>
<p>Палажыла ў сенях спаць.</p>
<p> </p>
<p>Ноч праходзіць, золак сіні</p>
<p>Захістаўся на двары,</p>
<p>Не заснула Кацярына</p>
<p>Аж да ранняе зары.</p>
<p> </p>
<p>Не прымкнула яна вокам,</p>
<p>Думка сумная плыла</p>
<p>Побліз хаты адзінокай,</p>
<p>Што на ўскраіне сяла,</p>
<p> </p>
<p>Побліз хаты, дзе учора</p>
<p>Ўсё пакінула яна,</p>
<p>Там здавалася, што з гора</p>
<p>Шыбы плачуць давідна.</p>
<p> </p>
<p>А вятры шумяць саломай,</p>
<p>Забаўляюцца ў трысці</p>
<p>І нібы завуць дадому</p>
<p>Маці бедную прыйсці.</p>
<p> </p>
<p>Узнялі яе зарання,</p>
<p>Не паспела і паспаць,</p>
<p>Загадалі да снядання</p>
<p>Ёй ахрап’я назбіраць.</p>
<p> </p>
<p>Як вярнулася, тым часам,</p>
<p>Каб не даць ані згуляць,</p>
<p>Накармілі бульбай з квасам</p>
<p>Ды паслалі жыта жаць.</p>
<p> </p>
<p>Пад спякотаю стаяла</p>
<p>У кругу дарослых жней,</p>
<p>Цэлы дзень сярпом махала</p>
<p>Да ламоты у спіне.</p>
<p> </p>
<p>Захлыналася у поце,</p>
<p>Вытрыць твар ды жне ізноў,</p>
<p>І прыйшла зусім упоцем</p>
<p>Да сваіх гаспадароў.</p>
<p> </p>
<p>Пагукала ў дзверы тройчы,—</p>
<p>Спаў багаты, грозны дом...</p>
<p>Павячэрала ў істопцы —</p>
<p>Павалілася кулём</p>
<p> </p>
<p>Між усімі парабкамі,</p>
<p>Што заўсёды там жылі...</p>
<p>А назаўтра са слязамі</p>
<p>Разам жаць яны пайшлі.</p>
<p> </p>
<p>Кожны дзень з тае часіны</p>
<p>Ні яды як след, ні сну...</p>
<p>Так пазнала Кацярына</p>
<p>Гаспадарскую ману.</p>
<p> </p>
<p>Ласку тую зразумела,</p>
<p>Што калісьці абяцаў,</p>
<p>Ды паплача дзе нясмела,</p>
<p>Каб ніхто ані не знаў.</p>
<p> </p>
<p>Сцеражыся ўсіх і бойся:</p>
<p>Хто ж ёй прыйдзе спагадаць?</p>
<p>Толькі тое засталося,</p>
<p>Што пакорліва маўчаць.</p>
<p> </p>
<p>А Кузьма бесперапынна,</p>
<p>Калі хто дзе наглуміў:</p>
<p>— Кацярына,</p>
<p>Кацярына!</p>
<p>Каб цябе пярун забіў!</p>
<p> </p>
<p>Ці адзежыну хто кіне,</p>
<p>Ці не змые са стала:</p>
<p>— Кацярына, Кацярына!</p>
<p>Каб ты каменем лягла!</p>
<p> </p>
<p>Кожны бэсціў, кожны лаяў,</p>
<p>Засыпаў яе смяццём...</p>
<p>Поўна гора і адчаю</p>
<p>Парабчанскае жыццё.</p>
<p> </p>
<p>У цяжкім, маўклівым болю</p>
<p>Вочы ў слёзах у малой.</p>
<p>Так прайшоў і год, і болей,</p>
<p>А палёгкі ніякой.</p>
<p> </p>
<p>Камянела ноч глухая,</p>
<p>Хмары чорныя плылі,</p>
<p>Нават добрым, светлым раем</p>
<p>Дні дзіцячыя былі.</p>
<p> </p>
<p>Хто ж суніме гора служкі,</p>
<p>З кім жа ёй пагаварыць?</p>
<p>І сяброўкі-шчабятушкі</p>
<p>Самі плакалі наўзрыд.</p>
<p> </p>
<p>Бо усе не зналі ласкі,</p>
<p>Бо гаротны мелі шлях,</p>
<p>Бо ў астрозе гаспадарскім</p>
<p>Высыхалі на вачах.</p>
<p> </p>
<p>Так змяняўся год за годам,</p>
<p>І прыйшоў, нарэшце, той —</p>
<p>З невыноснаю пагодай,</p>
<p>З чарнакрылаю вайной,</p>
<p> </p>
<p>Што забрала слёз багата</p>
<p>Матак,</p>
<p>жонак і сясцёр,</p>
<p>Што прамчалася па хатах,</p>
<p>Як бязлітасны віхор.</p>
<p> </p>
<p>Як узняўся вецер хіжы —</p>
<p>Поле плачам занясло.</p>
<p>І злажыла рукі крыжам</p>
<p>Задуменнае сяло,</p>
<p> </p>
<p>Дзе стаялі чарадою</p>
<p>Хаты, быццам жабракі,</p>
<p>А на полі за сахою</p>
<p>Часта плакалі жанкі.</p>
<p> </p>
<p>Галасілі, звалі бога</p>
<p>Пасабіць няшчасным жыць,</p>
<p>Невыказную трывогу</p>
<p>Захаваўшы у душы.</p>
<p> </p>
<p>Абяцалі век маліцца,</p>
<p>Ды нягодная пара</p>
<p>У адказ гула званіцай,</p>
<p>Услаўляючы цара.</p>
<p> </p>
<p>Дарма плакалі жанчыны —</p>
<p>Бог не слухаў горкіх слоў.</p>
<p>І для нашай сіраціны</p>
<p>Найцяжэйшы час прыйшоў.</p>
<p> </p>
<p>Трэба ўстаць да сонца, рана,</p>
<p>Ледзь займецца на зару,</p>
<p>І за парабкаў забраных</p>
<p>Працаваць гаспадару.</p>
<p> </p>
<p>І аралі, і касілі</p>
<p>Парабчанкі за усіх,</p>
<p>Так было, што часам сілы</p>
<p>Пакідалі раптам іх.</p>
<p> </p>
<p>І было, што гаснуць вочы,</p>
<p>Даль кругамі заімжыць...</p>
<p>Але ў самай цёмнай ночы</p>
<p>Часам зорка узбяжыць.</p>
<p> </p>
<p>І паміж пакут няспынных</p>
<p>Промні ясныя ўстаюць.</p>
<p>Так дзяўчына Кацярына</p>
<p>Радасць стрэціла сваю.</p>
<p> </p>
<p>Паказаўся свет вясёлым,</p>
<p>Прасвятлела уваччу,</p>
<p>Пакахаў яе Мікола,</p>
<p>Белакуры парабчук.</p>
<p> </p>
<p>І ягоны погляд палкі</p>
<p>Сэрца дзеўчыны скарыў.</p>
<p>Ён за найміта ад малку</p>
<p>Па чужых людзях служыў.</p>
<p> </p>
<p>Працаваў,</p>
<p>карпеў за трое,</p>
<p>Бо кута не меў свайго,</p>
<p>Быў ён круглай сіратою,</p>
<p>Як і любая яго.</p>
<p> </p>
<p>Помніць поле на змярканні,</p>
<p>Помняць шумныя сады,</p>
<p>Як прызналіся ў каханні</p>
<p>Двое сэрцаў маладых.</p>
<p> </p>
<p>Як ляцелі мары роем,</p>
<p>Як шчаслівымі былі,</p>
<p>Як з юнацкай цеплынёю</p>
<p>Дружбы рукі падалі.</p>
<p> </p>
<p>Хто ж парушыць гэта шчасце</p>
<p>У жыцці пакутных мог?</p>
<p>Скончаць працу,</p>
<p>Сабіраюцца удвох.</p>
<p> </p>
<p>Пойдуць ціхаю дарогай,</p>
<p>Што хаваецца ў жытах,</p>
<p>Побліз шуму баравога,</p>
<p>Побліз рэчкі, што ў лугах.</p>
<p> </p>
<p>Па гаях густых гуляюць,</p>
<p>Па сцяжынках палявых.</p>
<p>Колькі думак узлятае</p>
<p>Адзінотаю у іх!</p>
<p> </p>
<p>Часта ноч міне, і золак</p>
<p>На усходзе узбяжыць,</p>
<p>А захоплены Мікола</p>
<p>Шэпча любай у цішы:</p>
<p> </p>
<p>— Прыйдзе час, мы гора скінем,</p>
<p>Вочы высахнуць ад слёз,</p>
<p>Мы сустрэнем, Кацярына,</p>
<p>У жыцці прыгожы лёс.</p>
<p> </p>
<p>Парабчанскі хлеб найгоршы,—</p>
<p>Сохні доўгія гады...</p>
<p>Можа, як саберам грошы</p>
<p>І пазбавімся бяды.</p>
<p> </p>
<p>Досыць шчаўя і мякіны</p>
<p>З багацейскага стала,</p>
<p>Пойдзем разам у хаціну,</p>
<p>Што на ўскраіне сяла.</p>
<p> </p>
<p>Там жыла ты, падрастала,</p>
<p>Казкі слухала зімой,</p>
<p>Мы усё агледзім дбала</p>
<p>І паселімся у ёй.</p>
<p> </p>
<p>Там, пад роднаю страхою,</p>
<p>Мы з табою адпачнём,</p>
<p>Хоць падзёншчынай цяжкою,</p>
<p>А як-небудзь пражывём.</p>
<p> </p>
<p>Будзем мы шчаслівы нават,</p>
<p>Хай сабе, што бедната...</p>
<p>І ад слоў такіх ласкавых</p>
<p>Расцвітала сірата.</p>
<p> </p>
<p>Акрылялася, спявала</p>
<p>У чаканні светлых дзён,</p>
<p>Але сонца уставала,</p>
<p>І знікаў надзеі сон.</p>
<p> </p>
<p>Зноў абразы і згрызоты,</p>
<p>Жах суровага ярма,</p>
<p>Зноў пякельная работа</p>
<p>Да знямогі, задарма.</p>
<p> </p>
<p>Дні праходзілі і годы,</p>
<p>Панавала скрозь імгла,</p>
<p>А над светам непагода</p>
<p>Ад крыві людской плыла</p>
<p> </p>
<p>І нясла трывог багата</p>
<p>Над пагорбленым сялом,</p>
<p>Як старцы, стаялі хаты,</p>
<p>Спахмурнелыя чалом.</p>
<p> </p>
<p>Там ад вечара да рання</p>
<p>У цяжкім, балючым сне</p>
<p>Прарываліся рыданні</p>
<p>Па забітых на вайне.</p>
<p> </p>
<p>І нямала вестак свежых,—</p>
<p>Прыйдуць воіны без ног</p>
<p>І пагрукаюць пратэзам</p>
<p>Баязліва у парог,</p>
<p> </p>
<p>Дзе сіроты палахліва</p>
<p>Адзінотаю жылі,</p>
<p>А на полі чахлі нівы,</p>
<p>Дзікім пырнікам цвілі.</p>
<p> </p>
<p>Варушылі часам трохі</p>
<p>Анямелыя пяскі,</p>
<p>На сабе цягнуўшы сохі,</p>
<p>Гаратлівыя жанкі.</p>
<p> </p>
<p>І на лепшае надзеі</p>
<p>У пакутных не было,</p>
<p>Толькі хутар багацеяў</p>
<p>Жыў шчасліва за сялом.</p>
<p> </p>
<p>Бо вайна высокіх ганкаў</p>
<p>Не кранула і нагой.</p>
<p>Гаспадар між парабчанак</p>
<p>Пахаджаў, нібы герой.</p>
<p> </p>
<p>Хай ішла бяда па свету,</p>
<p>Спелі коласам палі,</p>
<p>Ды па беламу білету</p>
<p>Тры сыны яго жылі.</p>
<p> </p>
<p>Час ішоў. Гудзелі рэкі,</p>
<p>Занімаліся крывёй.</p>
<p>Час ішоў. Брылі калекі</p>
<p>Несканчонай чарадой.</p>
<p> </p>
<p>Гналі новых у салдаты.</p>
<p>А вайна бліжэй ішла...</p>
<p>І ударылі гарматы</p>
<p>Побліз самага сяла.</p>
<p> </p>
<p>Толькі сіла новай стала</p>
<p>Над імперыяй усёй.</p>
<p>Праляцела свежым валам</p>
<p>Над здратованай зямлёй.</p>
<p> </p>
<p>Ад сталічных барыкадаў</p>
<p>Да апошняга сяла,</p>
<p>Царскі скінуўшы парадак,</p>
<p>Рэвалюцыя ішла.</p>
<p> </p>
<p>Над парытымі палямі</p>
<p>Фронт узбуджаны гудзеў,</p>
<p>За высокімі платамі</p>
<p>Нават хутар задрыжэў.</p>
<p> </p>
<p>Гаспадар яго слязою</p>
<p>Адазваўся па старым.</p>
<p>А пасля і ён душою</p>
<p>Супакоіўся зусім.</p>
<p> </p>
<p>Пахаджае ганарыста</p>
<p>Пасярод свайго двара,—</p>
<p>Па-ранейшаму міністры,</p>
<p>Хай без белага цара;</p>
<p> </p>
<p>Па-ранейшаму блудзілі</p>
<p>Афіцэры і панкі,</p>
<p>Па-ранейшаму хадзілі</p>
<p>На работу парабкі.</p>
<p> </p>
<p>Як раней, у іх мякіна</p>
<p>Не знікала са стала.</p>
<p>І Мікола з Кацярынай</p>
<p>Не пабачылі святла.</p>
<p> </p>
<p>Ненадзейнае світанне</p>
<p>Ледзь успыхнула на міг.</p>
<p>Не збываліся жаданні</p>
<p>Мар імклівых,</p>
<p>агнявых.</p>
<p> </p>
<p>Хваляваліся употай,</p>
<p>Засмучоныя чалом.</p>
<p>А хаціна адзінотай</p>
<p>Пуставала за сялом.</p>
<p> </p>
<p>Дні нязменнымі шляхамі</p>
<p>Сабіраліся ў страі.</p>
<p>Перайшла вясна садамі,</p>
<p>Адспявалі салаўі;</p>
<p> </p>
<p>Адзванілі на пакосе,</p>
<p>Адцвілі брусніц кусты;</p>
<p>Жыта ў полі налілося</p>
<p>Воскам жоўтым і густым.</p>
<p> </p>
<p>Гаспадарскія адрыны</p>
<p>Хлеб чакаюць да варот,</p>
<p>Парабчанка Кацярына</p>
<p>Жне чужынскае дабро.</p>
<p> </p>
<p>Знае,</p>
<p>восень прыйдзе скора,</p>
<p>Што ж парадуе яе?</p>
<p>Жне, спяваючы, а гора</p>
<p>Песням словы падае.</p>
<p> </p>
<p><i>Дні мінаюць маладыя.</i></p>
<p><i>За мяне вы паспявайце,</i></p>
<p><i>За мяне вы пагуляйце, </i></p>
<p><i>Птушкі звонкія, лясныя.</i></p>
<p> </p>
<p><i>Дзе мне, беднай, прытуліцца? </i></p>
<p><i>Ветры буйныя, скажыце,</i></p>
<p><i>Мае слёзы забярыце,</i></p>
<p><i>Занясіце на крыніцы.</i></p>
<p> </p>
<p><i>Многа іх для сіраціны,</i></p>
<p><i>Для маёй жабрачай долі.</i></p>
<p><i>Не уцешыцца ніколі,</i></p>
<p><i>У маркоце я загіну.</i></p>
<p> </p>
<p><i>Хто маю жальбу суніме,</i></p>
<p><i>Хто сустрэне на змярканні? </i></p>
<p><i>Абагрэй маё каханне,</i></p>
<p><i>Сонца, промнямі сваімі.</i></p>
<p> </p>
<p><i>Мой далёкі сіні гаю,</i></p>
<p><i>Ты дадолу нахіліся,</i></p>
<p><i>Шумным голлем абзавіся,</i></p>
<p><i>Я бацькоў сваіх гукаю.</i></p>
<p> </p>
<p><i>Хай суцешаць у сумоце, </i></p>
<p><i>Цёплай ласкай прывітаюць, </i></p>
<p><i>Супакояць і параюць,</i></p>
<p><i>Як мне жыць на адзіноце.</i></p>
<p>Кацярына бога просіць,</p>
<p>Цішыня на небе сінім.</p>
<p>Нахіліўшыся, калоссі</p>
<p>Толькі слухаюць дзяўчыну.</p>
<p> </p>
<p>Вечарыць.</p>
<p>Туман дыміцца,</p>
<p>Над зямлёй паслаўшы шаты.</p>
<p>Запрацованыя жніцы</p>
<p>Падаліся ўжо дахаты.</p>
<p> </p>
<p>Недзе песня за лагчынай</p>
<p>Паляцела дальняй сцежкай.</p>
<p>Толькі наша Кацярына</p>
<p>Засталася на узмежку.</p>
<p> </p>
<p>Бо калі на сэрцы горна</p>
<p>І няма людское ласкі,—</p>
<p>Спакайней у хаце зорнай,</p>
<p>Чым у куце гаспадарскім.</p>
<p> </p>
<p>На дзяўчыну пала змора,</p>
<p>Спіць яна ў полі чыстым.</p>
<p>Поўнач. Месяц выплыў з бору,</p>
<p>П’е ваду з азёр іскрыстых.</p>
<p> </p>
<p>І бяроз густыя косы</p>
<p>Ў шумным ветры загайдалі.</p>
<p>Спіць. Надранішнія росы</p>
<p>Валасы яе прыбралі.</p>
<p> </p>
<p>Спіць спакойна і не знае,</p>
<p>Што ад вечара няспынна</p>
<p>Адзінокі кліч гукае:</p>
<p>— Кацярына!.. Кацярына!..</p>
<p> </p>
<p>Ён праносіўся бясконца</p>
<p>То узгоркамі, то долам...</p>
<p>І амаль на ўсходзе сонца</p>
<p>Разбудзіў яе Мікола.</p>
<p> </p>
<p>Напалоханая, ўстала,</p>
<p>Захілілася рукою,</p>
<p>Баязліва запытала:</p>
<p>— Што такое?.. Што са мною?</p>
<p> </p>
<p>Я прысніла — кліча маці,</p>
<p>Каб вярнулася дахаты...</p>
<p>— Не хвалюйся, ты на працы</p>
<p>Змардавалася занадта.</p>
<p> </p>
<p>Нам усім жыццё такое —</p>
<p>Пот, пакуты, зневажанні;</p>
<p>Пойдзем, сядзем над ракою,</p>
<p>Пагаворым на світанні.</p>
<p> </p>
<p>Дай забудземся на гора,</p>
<p>Як жа нам не захапляцца?</p>
<p>Неба, рэкі, лес, азёры,</p>
<p>Бачыш — нашыя палацы?</p>
<p> </p>
<p>Бачыш, нават кусцік кожны</p>
<p>Нахіліўся чалавеку.</p>
<p>Гэта ўсё, што так прыгожа,</p>
<p>Нам аддадзена навекі.</p>
<p> </p>
<p>Багацеі набрахалі,</p>
<p>Што усё ідзе ад бога,</p>
<p>Да сябе усё забралі,</p>
<p>Нам не кінуўшы нічога.</p>
<p> </p>
<p>Мы гібеем парабкамі,</p>
<p>Гадам творачы багацце.</p>
<p>Кацярына! хутка самі</p>
<p>Адваюем гэта шчасце.</p>
<p> </p>
<p>Мы маўчаць не маем права,</p>
<p>Мы паноў усіх прагонім!</p>
<p>— Я цябе, Мікола, нават</p>
<p>Не магу пазнаць сягоння.</p>
<p> </p>
<p>— Знаеш, родная дзяўчына,</p>
<p>Не хачу я болей гнуцца!</p>
<p>Ты паслухай,</p>
<p>Кацярына,</p>
<p>Весці новыя нясуцца.</p>
<p> </p>
<p>Чуеш ты, імчацца крыкі</p>
<p>Над парытымі шляхамі?..</p>
<p>Устае народ вялікі</p>
<p>На апошні бой з панамі.</p>
<p> </p>
<p>І тады не будзе вораг</p>
<p>Нам сляпіць слязамі вочы...</p>
<p>Мне сказаў пра гэта ўчора</p>
<p>Наш адзін зямляк, рабочы.</p>
<p> </p>
<p>Хворы ён. Сухоты ў грудзях,</p>
<p>Твар задумлівы зямліцца,</p>
<p>Дні са тры не болей будзе,</p>
<p>Як прыехаў са сталіцы.</p>
<p> </p>
<p>Кажа — ўсюды забастоўкі.</p>
<p>А кругом, ты глянь,— салдаты,</p>
<p>Не кідаючы вінтоўкі,</p>
<p>Павярталіся дахаты.</p>
<p> </p>
<p>І змаўляюцца не жартам,</p>
<p>Што зямлю заберуць самі.</p>
<p>На сяле яны упарта</p>
<p>Суд рыхтуюць над папамі.</p>
<p> </p>
<p>Я касу таксама ладжу,</p>
<p>Хай па тоўстых шыях звоніць.</p>
<p>Сэрца кажа: быць мне разам,</p>
<p>Да сялян пайду сягоння...</p>
<p> </p>
<p>А гадзіны ўсё ляцелі</p>
<p>Без суладдзя з маладымі,</p>
<p>І абодва паглядзелі,</p>
<p>Што паўдзён ужо над імі,</p>
<p> </p>
<p>Ды пачулі — недзе полем</p>
<p>Песня сумная плыла...</p>
<p>Устрывожаная, з болем</p>
<p>Серп дзяўчына падняла.</p>
<p> </p>
<p>На жніво ізноў спяшае,</p>
<p>Хай Мікола з ёй ідзе.</p>
<p>Кацярына сэрцам знае:</p>
<p>Быць сягоння у бядзе.</p>
<p> </p>
<p>На рабоце у багатых</p>
<p>Трэба дзень і ноч рабіць...</p>
<p>Вось і жыта жнуць дзяўчаты,</p>
<p>Гаспадар, як здань, стаіць.</p>
<p> </p>
<p>Твар надзьмуты, злосны, сіні,</p>
<p>Адвярнуўся ў бок сяла.</p>
<p>— Дзе ты ходзіш,</p>
<p>Кацярына,</p>
<p>Каб ты свету не знайшла!</p>
<p> </p>
<p>Вось за добрае падзяка:</p>
<p>Усю ноч хвастом круціць?</p>
<p>Праганю цябе, бадзяку,</p>
<p>Мо дазнаешся, як жыць.</p>
<p> </p>
<p>Пойдзеш зноў па свеце голай,</p>
<p>Жні бярыся, ды глядзі!..</p>
<p>А цябе прашу, Мікола,</p>
<p>Прэч з двара майго ідзі!</p>
<p> </p>
<p>Не хачу, каб ты і разу</p>
<p>Мне трапляўся на вачах.</p>
<p>Не стрымаў хлапец абразы,</p>
<p>Забалела у грудзях:</p>
<p> </p>
<p>— Ты цяпер не хочаш знацца...</p>
<p>Я магу ужо ісці?..</p>
<p>Толькі ты за пот, за працу</p>
<p>Мне сягоння заплаці.</p>
<p> </p>
<p>Гаспадар скрывіўся коса,</p>
<p>Аж напяўся у гразьбе:</p>
<p>— Ты ад’еў сваё. І досыць</p>
<p>Гэтай платы для цябе.</p>
<p> </p>
<p>— Не заплоціш, гад?! — Мікола</p>
<p>Глыж з іржэўніку узняў.</p>
<p>Гаспадарскі немы голас</p>
<p>Па ўсім полі праімчаў:</p>
<p> </p>
<p>— Ой, ратуйце, людзі! Божа!</p>
<p>Біць за ласку... За маю...</p>
<p>Шыбенік, цябе ў астрозе</p>
<p>Як праклятага згнаю!</p>
<p> </p>
<p>Паглядалі жніцы долу,</p>
<p>Бы нічога не было...</p>
<p>І пайшоў адзін Мікола</p>
<p>Цераз поле на сяло.</p>
<p> </p>
<p>Жыта шастала няспынна,</p>
<p>І ніхто не знаў, калі</p>
<p>Слёзы беднай Кацярыны</p>
<p>Горкай жальбаю плылі.</p>
<p> </p>
<p>Колькі месяцаў мінула...</p>
<p>Надышлі такія дні,</p>
<p>Што зямлю ўсю скаланулі,</p>
<p>У грымотах загулі.</p>
<p> </p>
<p>Тая восень вечна будзе</p>
<p>Зоркай яснаю плысці,</p>
<p>Тую восень будуць людзі</p>
<p>Вечна славіць у жыцці.</p>
<p> </p>
<p>Тою восенню усталі</p>
<p>Жыхары бяздольных сёл,</p>
<p>Тою восенню палалі</p>
<p>Гнёзды панскія вакол.</p>
<p> </p>
<p>Тою восенню над светам</p>
<p>Сіла грозная прайшла,</p>
<p>І былі усе сагрэты,</p>
<p>Што не ведалі цяпла.</p>
<p> </p>
<p>На змаганне сутарэнні</p>
<p>Узнялі бальшавікі.</p>
<p>Тою восенню наш Ленін</p>
<p>Вёў з’яднаныя палкі.</p>
<p> </p>
<p>Тою восенню рабочы</p>
<p>Па краіне ўсёй паўстаў,</p>
<p>Тою восенню праз ночы</p>
<p>Мудры Ленін працаваў.</p>
<p> </p>
<p>Узнімалася краіна.</p>
<p>І праз гром усіх падзей</p>
<p>Чула сэрцам Кацярына,</p>
<p>Што вялікі час ідзе.</p>
<p> </p>
<p>Пап уцёк. Агні пажараў</p>
<p>Спапялілі след яго.</p>
<p>І кулак хадзіў, як хмара,</p>
<p>Паглядаючы кругом.</p>
<p> </p>
<p>У грудзях балелі раны,</p>
<p>Што ідуць зямлю дзяліць.</p>
<p>Ён крычаў што апантаны:</p>
<p>— Доўга так не можа быць!</p>
<p> </p>
<p>А між тым, наскрозь начамі</p>
<p>Напалоханы не спаў</p>
<p>І употайку з сынамі</p>
<p>Што найлепшае хаваў.</p>
<p> </p>
<p>Аглядаў запоры дбайна,</p>
<p>Каб надзейна ўсё было.</p>
<p>А на раніцу, звычайна,</p>
<p>Ён прыходзіў на сяло.</p>
<p> </p>
<p>Там, пытаючы навіны,</p>
<p>З доўгай скаргай на бяду,</p>
<p>У папа сядзеў гадзіны,</p>
<p>Апусціўшы бараду.</p>
<p> </p>
<p>Кляў, як мог, усё заўзята,</p>
<p>Уздыхаў ён па старым,</p>
<p>Ды варочаўся дахаты</p>
<p>Ён разгублены зусім.</p>
<p> </p>
<p>З кожным стрэчным — лістам слаўся,</p>
<p>Супыняўся, размаўляў.</p>
<p>Нават з беднымі вітаўся,</p>
<p>Сам сябе не паважаў.</p>
<p> </p>
<p>Так змяніўся жорсткі голас,—</p>
<p>Толькі песенькі спяваць,</p>
<p>Нават парабак Мікола</p>
<p>Аніяк не мог пазнаць.</p>
<p> </p>
<p>І здзівіўся, хто такою</p>
<p>Ласкай сэрца закрануў,</p>
<p>Як аднойчы за сабою</p>
<p>«Добры дзень» яго пачуў.</p>
<p> </p>
<p>— Нам сварыцца,— кажа,— годзе</p>
<p>І не трэба ўспамінаць...</p>
<p>І чаму ты не прыходзіш,</p>
<p>Каб заробак свой забраць?</p>
<p> </p>
<p>Крыўда грудзі апаліла,</p>
<p>Гнеў Мікола не стрымаў:</p>
<p>— Сам вазьму!.. Сваёю сілай!..</p>
<p>Шмат чужога ты набраў!</p>
<p> </p>
<p>Гаспадар, спусціўшы плечы,</p>
<p>Ціха шэпчучы праклён,</p>
<p>Адышоў. Ад гэтай стрэчы</p>
<p>Калаціўся колькі дзён.</p>
<p> </p>
<p>І накленчыўся нямала</p>
<p>Пад угоднікам святым.</p>
<p>Чуў — сялянская навала</p>
<p>Сабіраецца над ім.</p>
<p> </p>
<p>Вусны слёзна бога звалі</p>
<p>Ліха цёмнае скарыць...</p>
<p>Ды па-новаму спявалі</p>
<p>Парабчанкі на двары.</p>
<p> </p>
<p>Чула наша сіраціна —</p>
<p>Надышоў канец бядзе,</p>
<p>Разам з імі Кацярына</p>
<p>Весялела кожны дзень.</p>
<p> </p>
<p>І маркотнаю ніколі</p>
<p>Не хадзіла ўжо адна:</p>
<p>Часта вечарам з Міколам</p>
<p>Сустракалася яна.</p>
<p> </p>
<p>З ім да ночы гаварылі,</p>
<p>Як прыстанішча займець,</p>
<p>У канец сяла хадзілі</p>
<p>На хаціну паглядзець.</p>
<p> </p>
<p>Ім хацелася шчасліва</p>
<p>Там жыццё сваё пачаць.</p>
<p>Бабыля куток маўклівы</p>
<p>Заставаўся іх чакаць.</p>
<p> </p>
<p>Ды яшчэ не зніклі слёзы</p>
<p>Ад праклятае вайны.</p>
<p>Надышла зіма. Марозы</p>
<p>Шлях праклалі ледзяны.</p>
<p> </p>
<p>Зоры сінія высока</p>
<p>Зазванілі угары.</p>
<p>І снягоў абрус шырокі</p>
<p>Разаслалі ўжо вятры.</p>
<p> </p>
<p>Буры злосныя гудзелі</p>
<p>Золкай сцюжаю завей,</p>
<p>Толькі сэрцы гарачэлі</p>
<p>У раскованых людзей.</p>
<p> </p>
<p>І калі ішлі ардою</p>
<p>Немцы волю паланіць,</p>
<p>Многа бралася за зброю</p>
<p>Шлях здабыты бараніць.</p>
<p> </p>
<p>Доўга помніць Кацярына</p>
<p>Той вядомы, бурны год,</p>
<p>Доўга помніць Кацярына</p>
<p>Тую сцежку на усход,</p>
<p> </p>
<p>Што зімовым, снежным долам</p>
<p>След вяла на бальшакі,</p>
<p>Па якіх пайшоў Мікола</p>
<p>У Чырвоныя палкі.</p>
<p> </p>
<p>Снег іскрысты пад нагамі,</p>
<p>Месяц ледзьве мігаціць.</p>
<p>Золка. Вея над палямі,</p>
<p>Скарчанелы птах крычыць.</p>
<p> </p>
<p>На дарозе, пад гарою,</p>
<p>Сосны голлямі шумяць...</p>
<p>І яны удвух, да хвоі</p>
<p>Прыхінуўшыся, стаяць.</p>
<p> </p>
<p>Занімаецца світанне,</p>
<p>Маладзік зусім пагас,</p>
<p>А Мікола на расстанні</p>
<p>Шэпча ёй апошні раз:</p>
<p> </p>
<p>— Развітаемся сягоння,</p>
<p>Каб назаўтра разам быць.</p>
<p>Я у Гвардыі Чырвонай</p>
<p>Буду з радасцю служыць,</p>
<p> </p>
<p>Я з вінтоўкаю, таварыш,—</p>
<p>Хай семнаццаць мне гадоў.</p>
<p>Паглядзі, паны, як хмары,</p>
<p>Сабіраюцца ізноў.</p>
<p> </p>
<p>Чуеш, клічуць камуністы</p>
<p>Стаць у грозныя рады.</p>
<p>І як будзе ў небе чыста,</p>
<p>Да цябе прыйду тады.</p>
<p> </p>
<p>Засланіла вочы. Замець.</p>
<p>Поле. Снег. Зусім адна.</p>
<p>Торбу з хлебам за плячамі</p>
<p>Доўга бачыла яна.</p>
<p> </p>
<p>І услед калючы вецер</p>
<p>Бег на вострых палазах.</p>
<p>Шмат дарог на белым свеце,</p>
<p>І для кожнага — свой шлях.</p>
<p> </p>
<p>Перад ёю шнурам чорным</p>
<p>Зноў сцяжынка усплыла...</p>
<p>Так было на сэрцы горна,</p>
<p>Ледзь да хутара дайшла.</p>
<p> </p>
<p>Дні ішлі, бядота, ліха,</p>
<p>Не сышла туга з чала;</p>
<p>Колькі месяцаў — ні слыху!</p>
<p>Толькі марамі жыла.</p>
<p> </p>
<p>І ад гэтых мараў, можа,</p>
<p>У начны трывожны час</p>
<p>Сніўся ён, такі прыгожы,</p>
<p>І па-новаму штораз.</p>
<p> </p>
<p>Дзесьці там, шырокім долам</p>
<p>Даль падковамі звініць.</p>
<p>Скача конь. Яе Мікола</p>
<p>З вострай шабляй на кані.</p>
<p> </p>
<p>У яго над шапкай краскі</p>
<p>Завіваюцца ў вянок.</p>
<p>Ад яго удараў каскі</p>
<p>Адлятаюцца набок.</p>
<p> </p>
<p>Ці яшчэ... І сэрца ўпотай</p>
<p>Сон спакуслівы вядзе:</p>
<p>Вось паважна перад ротай</p>
<p>Камандзірам ён ідзе;</p>
<p> </p>
<p>Рэвальверы і гранаты</p>
<p>Абчапілі усяго,</p>
<p>А усе жанкі, дзяўчаты</p>
<p>Паглядаюць па яго.</p>
<p> </p>
<p>Ён прыветліва смяецца,</p>
<p>Ён з армейцамі пяе</p>
<p>І паміж усіх прыкмеціў</p>
<p>Незабыўную яе.</p>
<p> </p>
<p>Усхвалёваны суняўся,</p>
<p>Пакланіўся на віду.</p>
<p>Потым шчыра развітаўся:</p>
<p>«Пачакай мяне, прыйду!»</p>
<p> </p>
<p>Сон ідзе ўсё далей, болей,</p>
<p>Замяняе радасць — жах...</p>
<p>Быццам ён ляжыць у полі</p>
<p>З чорнай ранай на грудзях.</p>
<p> </p>
<p>І яна гукае: «Дзе ты?»</p>
<p>Вусны мёртвыя маўчаць.</p>
<p>Ён разуты і раздзеты...</p>
<p>Крумкачы над ім крычаць.</p>
<p> </p>
<p>Як устала — сонца промень</p>
<p>Біўся рыбай ля акна.</p>
<p>У слязах, у цяжкай стоме</p>
<p>Прачыналася яна.</p>
<p> </p>
<p>Цэлы дзень у непакоі:</p>
<p>Не выходзіць з думак ён.</p>
<p>Цэлы дзень у неспакоі:</p>
<p>Можа быць, і праўдзіць сон?</p>
<p> </p>
<p>Ці надзея сэрца поўніць:</p>
<p>Можа, ён адкуль ідзе?</p>
<p>Углядаецца на поўнач —</p>
<p>Анікога, анідзе.</p>
<p> </p>
<p>Прыглядаецца ў дакоры</p>
<p>То на поўдзень, то на ўсход...</p>
<p>І зіма ўжо свае ўборы</p>
<p>На другі адклала год.</p>
<p> </p>
<p>Толькі месцам неданоскі</p>
<p>Засталіся па лясах.</p>
<p>Поле шумнае за вёскай</p>
<p>У імклівых ручаях.</p>
<p> </p>
<p>Дзень вясновы коўдры выткаў,</p>
<p>Зелянінаю заткаў.</p>
<p>Жаўра песеньку, як нітку,</p>
<p>Аж да сонца заснаваў.</p>
<p> </p>
<p>Над садамі маладымі</p>
<p>Шпак прыстанішча знайшоў,</p>
<p>Рыбы сем’ямі густымі</p>
<p>Падышлі да берагоў.</p>
<p> </p>
<p>Зноў пралескі маладыя</p>
<p>Узняліся у бары...</p>
<p>Кавыляючы, крывыя</p>
<p>Выйшлі сохі на шнуры.</p>
<p> </p>
<p>І на хутары ад ранку,</p>
<p>Пазгінаўшыся ў крукі,</p>
<p>Ладзяць грады парабчанкі,</p>
<p>Садзяць бручку, буракі.</p>
<p> </p>
<p>Гаспадар заўсёды вокам</p>
<p>Наглядае за усім.</p>
<p>Кацярына ад рыдлёўкі</p>
<p>Прытамілася зусім.</p>
<p> </p>
<p>Вусны высахлі без меры,</p>
<p>Хоць бы ўзяць папіць вады.</p>
<p>Хоча стаць; баіцца — зверам</p>
<p>Ён накінецца тады.</p>
<p> </p>
<p>І далей ідзе радамі.</p>
<p>Ногі млеюць, чэзне зрок.</p>
<p>Раптам чуе пад грудзямі</p>
<p>Невядомы ён штуршок.</p>
<p> </p>
<p>Азірнулася навокал:</p>
<p>Можа, хто пазнаў, пачуў?</p>
<p>Заружовеліся шчокі,</p>
<p>Заіскрылася ўваччу.</p>
<p> </p>
<p>Добра, злыдзень барадаты</p>
<p>Знік і болей не глядзіць.</p>
<p>Села. Падышлі дзяўчаты,</p>
<p>Далі з конаўкі папіць.</p>
<p> </p>
<p>Абкружылі чарадою,</p>
<p>Нахіліліся пад ёй:</p>
<p>— Кацярына, што з табою?</p>
<p>— Кацярына, што з табой?</p>
<p> </p>
<p>— Можа, зелля даць якога?</p>
<p>Ёсць купальская трава...</p>
<p>— Пройдзе, мусіць... Так, нічога.</p>
<p>Забалела галава.</p>
<p> </p>
<p>Не схаваеш сэрца ўпоцем,</p>
<p>Цяжка ў горы быць адным.</p>
<p>Нешта раз, на адзіноце,</p>
<p>Расказала праўду ім,—</p>
<p> </p>
<p>Што даўно ўжо ёй нялоўка,</p>
<p>Што не знае, як зрабіць?</p>
<p>Разам плакалі сяброўкі,</p>
<p>Разам думалі, як быць...</p>
<p> </p>
<p>Як унікнуць перасудаў,</p>
<p>Як жа ёй дапамагчы?..</p>
<p>І пасля на працы, ўсюды</p>
<p>Пасаблялі хто у чым:</p>
<p> </p>
<p>То суцешаць Кацярыну,</p>
<p>То ёй песню запяюць,</p>
<p>То сажнуць яе часціну,</p>
<p>То ёй вёдры паднясуць.</p>
<p> </p>
<p>Толькі доўга дружнай змовы,</p>
<p>Каб дзяўчыну ратаваць,</p>
<p>Ад вачэй гаспадаровых</p>
<p>Не маглі яны схаваць.</p>
<p> </p>
<p>— Я кажу табе не жартам,—</p>
<p>Праляцеў аднойчы крык,—</p>
<p>Непатрэбны мне банкарты,</p>
<p>Гадаваць іх не прывык!</p>
<p> </p>
<p>Гэта, мусіць, той, няйначай...</p>
<p>Дзе, шукай цяпер вятры?..</p>
<p>Каб нагі тваёй не бачыў,</p>
<p>Каб ні следу на двары!</p>
<p> </p>
<p>Ды як погляд злосны кіне,</p>
<p>Што аж сэрца заняло...</p>
<p>Позна ноччу Кацярына З</p>
<p>ноў вярталася ў сяло.</p>
<p> </p>
<p>Крыўдна вельмі. Толькі сілы</p>
<p>Паспрачацца не знайшла.</p>
<p>Сем гадоў яму рабіла,</p>
<p>З чым прыйшла, з тым і пайшла.</p>
<p> </p>
<p>Гаспадыня тая проста</p>
<p>Перабэсціла, што страх,</p>
<p>Нават дораную кофту</p>
<p>Адабрала пры людзях.</p>
<p> </p>
<p>Вось разлік за працу служкі,</p>
<p>Хоць ратунку ты крычы...</p>
<p>А сяброўкі-шчабятушкі</p>
<p>Суцяшалі ідучы:</p>
<p> </p>
<p>— Не хвалюйся, Кацярына,</p>
<p>Хіба знойдзеш праўду дзе?..</p>
<p>Мы цябе адну, дзяўчына,</p>
<p>Не пакінем у бядзе.</p>
<p> </p>
<p>Так на край сяла дзяўчаты</p>
<p>Неўзабаве падышлі...</p>
<p>Да акон старая хата</p>
<p>Прытаілася ў зямлі.</p>
<p> </p>
<p>Баязліва вочы жмурыць,</p>
<p>Прыглядзеўшыся на дол,</p>
<p>І страха, нібы ад буры</p>
<p>Раскіданае гняздо,</p>
<p> </p>
<p>Хамлакамі, мохам шэрым</p>
<p>Па-пад сенямі тырчыць,</p>
<p>Нат пакрыўленыя дзверы</p>
<p>Ледзь здалела адчыніць.</p>
<p> </p>
<p>Пуста. Хоць скачы па хаце.</p>
<p>Столь ад часу зацвіла...</p>
<p>Невялікае багацце</p>
<p>Сіраціна там знайшла.</p>
<p> </p>
<p>— Вось і твой прытулак дома.</p>
<p>Абжывайся пакрысе...—</p>
<p>І, паслаўшы куль саломы,</p>
<p>Развіталіся усе.</p>
<p> </p>
<p>Так, на ложку тым лядашчым</p>
<p>Моўчкі легла ля акна,</p>
<p>Аб усім жыцці няшчасным</p>
<p>Перадумала яна.</p>
<p> </p>
<p>І пакуль вятох зубчасты</p>
<p>Перад сонцам не зачах,</p>
<p>Уздыхала цяжка, часта</p>
<p>Па Міколе, па бацьках.</p>
<p> </p>
<p>Лезлі здані і страхоцці,</p>
<p>Розум рознае шаптаў,</p>
<p>Першы час на адзіноце</p>
<p>Невядомасцю пужаў.</p>
<p> </p>
<p>Прасвятлела на світанні</p>
<p>Ад сяброўскіх, шчырых слоў.</p>
<p>У той дзень яшчэ уранні</p>
<p>Надышлі сяброўкі зноў.</p>
<p> </p>
<p>Кожная з асобнай ношкай</p>
<p>Пераходзіла парог:</p>
<p>Хто пілу прынёс, хто дошкі,</p>
<p>Хто абрус, а хто пірог,</p>
<p> </p>
<p>Хто цвікі — паправіць латы...</p>
<p>Хто са тры якіх лайны...</p>
<p>Па-таварыску, заўзята</p>
<p>Працавалі ўсе яны.</p>
<p> </p>
<p>Да дзвярэй прыбілі петлі,</p>
<p>Перамылі вушакі,</p>
<p>Стол наладзілі і зэдлі,</p>
<p>Парасставілі судкі;</p>
<p> </p>
<p>Зраўнавалі ямкі ў печы,</p>
<p>Дол прысыпалі пяском.</p>
<p>Нават комінак пад вечар</p>
<p>Запалілі смаляком.</p>
<p> </p>
<p>Стол накрылі і прыбралі.</p>
<p>І наўкруг таго стала,</p>
<p>Сеўшы кругам, заспявалі,</p>
<p>Як калініца цвіла;</p>
<p> </p>
<p>Як уноч на моры сінім</p>
<p>Вецер ветразі парваў,</p>
<p>Як хлапец кахаў дзяўчыну,</p>
<p>Толькі шчасця бог не даў;</p>
<p> </p>
<p>Як адзін слуга харобры</p>
<p>Пана-ката задушыў...</p>
<p>Пеючы, было так добра</p>
<p>Той часінай на душы.</p>
<p> </p>
<p>І здавалася, што проста</p>
<p>Шлях пакладзены прайсці...</p>
<p>У жыцці мацней сяброўства</p>
<p>Нам нічога не знайсці.</p>
<p> </p>
<p>Вось і восень. Павучынне</p>
<p>Над палеткамі плыве.</p>
<p>Трэці месяц Кацярына</p>
<p>Адзінотаю жыве.</p>
<p> </p>
<p>Як ні скажаш, вельмі цяжка</p>
<p>Па кавалку зарабляць,</p>
<p>На сяле ўсё немцы ў касках,</p>
<p>А Міколы не чуваць.</p>
<p> </p>
<p>Ды праходзяць думкі тыя —</p>
<p>Можа, гора праміне,</p>
<p>Робіць, б’ецца: ці пашые,</p>
<p>Ці памые, ці пажне.</p>
<p> </p>
<p>Раз сабралася на поле</p>
<p>Людзям бульбу выбіраць,</p>
<p>Ды кругом такія болі,</p>
<p>Не магла ніяк устаць.</p>
<p> </p>
<p>І з трывогаю пазнала:</p>
<p>Не пасобіш тут нічым,</p>
<p>Цэлы дзень яна ляжала,</p>
<p>Не паднялася ўначы.</p>
<p> </p>
<p>Добра, з вёскі той парою</p>
<p>Бабка здумала прыйсці...</p>
<p>А назаўтра раніцою</p>
<p>Гаманілі два жыцці.</p>
<p> </p>
<p>Так сяброўкі і спаткалі</p>
<p>З падарункамі ў руках,—</p>
<p>Побліз мацеры гукала</p>
<p>Сінявокая дачка.</p>
<p> </p>
<p>Асцярожненька памылі,</p>
<p>Лёгка, дбайна спавілі.</p>
<p>Дзён праз колькі ахрысцілі</p>
<p>І імя навек далі.</p>
<p> </p>
<p>Кацярынаю назвалі,</p>
<p>Так хацела маці зваць,</p>
<p>Лепшай долі пажадалі,</p>
<p>Долі матчынай не знаць.</p>
<p> </p>
<p>Зноў ліповая калыска,</p>
<p>У якой сама расла,</p>
<p>У прыстанішчы бабыльскім</p>
<p>Радасць мацеры дала.</p>
<p> </p>
<p>Пазнікалі ночы суму,</p>
<p>Зноў жаданні расцвілі.</p>
<p>Прасвятлелі вочы. Думы</p>
<p>Узнімаліся, плылі</p>
<p> </p>
<p>Па-над полем, па-над пушчай,</p>
<p>Над бурліваю ракой...</p>
<p>І пяе, пяе дачушцы,</p>
<p>Як спявала маці ёй:</p>
<p> </p>
<p><i>Спі, галубка Кацярынка, </i></p>
<p><i>Ветры злосныя гудуць, </i></p>
<p><i>Падрастай, мая дзяўчынка, </i></p>
<p><i>Падрастай, шчаслівай будзь!</i></p>
<p> </p>
<p><i>Спіць вавёрка, спіць і ліска, </i></p>
<p><i>Спіць малы зайчок-касач,</i></p>
<p><i>Спі, малое, немцы блізка,</i></p>
<p><i>Ціха ты, не плач, не плач!..</i></p>
<p> </p>
<p><i>Свет шырокі і багаты,</i></p>
<p><i>Будзе й нам вясёлы час.</i></p>
<p><i>Спі, дачушка, недзе тата </i></p>
<p><i>Пэўна думае пра нас.</i></p>
<p> </p>
<p><i>Можа, заўтра ці сягоння,</i></p>
<p><i>Чую, сэрца кажа мне,—</i></p>
<p><i>Тата ворага прагоніць,</i></p>
<p><i>Да грудзей нас прыхіне.</i></p>
<p> </p>
<p><i>І заўсёды будзе з намі,</i></p>
<p><i>Будзе лашчыцца з табой...</i></p>
<p><i>Спі, дачушка, над барамі,</i></p>
<p><i>Над палямі непакой.</i></p>
<p> </p>
<p>Толькі весткі аніякай</p>
<p>Ад Міколы не было.</p>
<p>Час ішоў. Паны-палякі</p>
<p>Наляцелі на сяло.</p>
<p> </p>
<p>Блізка году катавалі.</p>
<p>Ноч пажарамі гула.</p>
<p>Руйнавалі, рабавалі,</p>
<p>Вымяталі дагала.</p>
<p> </p>
<p>Дзе не стала чалавека,</p>
<p>Дзе парэзана сям’я —</p>
<p>Не прыпомніць гэткіх здзекаў</p>
<p>Ад пачатку дзён зямля.</p>
<p> </p>
<p>У бандытаў сказ кароткі —</p>
<p>Шомпал, шыбеніцы скрозь...</p>
<p>Дзе, якія там заробкі?</p>
<p>Хоць ты з хаты не выходзь.</p>
<p> </p>
<p>Кацярына галадае.</p>
<p>Хоць у проламку сама.</p>
<p>Толькі пеўнем пахаджае</p>
<p>Хутарскі кулак Кузьма.</p>
<p> </p>
<p>Выгляд д’ябальскі, харобры,</p>
<p>Ну, сапраўдны новы пан,</p>
<p>Акупантам солтыс добры,</p>
<p>Прыгнятальнік для сялян.</p>
<p> </p>
<p>Кацярыну як убачыць,</p>
<p>Задаволена ёй кпіць:</p>
<p>— Камісарык, не іначай,</p>
<p>У зямлі сырой ляжыць.</p>
<p> </p>
<p>Накарміў Мікола хлебам?</p>
<p>Дзе ён дзеўся, пазаві!</p>
<p>Не хацела жыць, як трэба,—</p>
<p>Па-сабачаму жыві.</p>
<p> </p>
<p>Кацярына пойдзе ціха,</p>
<p>Хай набэсціцца кулак.</p>
<p>Сэрцам чуе, пройдзе ліха,</p>
<p>Не, не будзе доўга так!</p>
<p> </p>
<p>Не, ніякаю цаною</p>
<p>Не закатаваць народ.</p>
<p>Сэрца спраўдзіла. Вясною</p>
<p>Запалаў, устаў Усход.</p>
<p> </p>
<p>Стрэлы полем загудзелі,</p>
<p>Зашумеў абшар лясны,</p>
<p>І сабрацца не паспелі,</p>
<p>Уцякаючы, паны.</p>
<p> </p>
<p>Беглі так з чужое хаты,</p>
<p>Быццам чорт на крыллях нёс,</p>
<p>Дзе пакінулі гарматы,</p>
<p>Дзе снарады, дзе абоз.</p>
<p> </p>
<p>Душна, душна, ягамосці,</p>
<p>Досыць слёз вы папілі.</p>
<p>Вон, няпрошаныя госці,</p>
<p>Прэч ад роднае зямлі!</p>
<p> </p>
<p>Заблішчалі пяткі шпарка...</p>
<p>І нікога ўжо няма.</p>
<p>Дзе вы, лютыя канаркі,</p>
<p>Дзе ты, солтыс, дзе Кузьма?</p>
<p> </p>
<p>Прытаіўся, палахлівы,</p>
<p>У нары сядзіць шашком.</p>
<p>Што не ходзіш ганарліва</p>
<p>Ты па вуліцы сялом?</p>
<p> </p>
<p>Наша свята, наша сёння,</p>
<p>Паглядзі ва ўсе канцы —</p>
<p>Гэта Арміі Чырвонай</p>
<p>Рушаць смелыя байцы.</p>
<p> </p>
<p>Прэч, праклятыя падпанкі!</p>
<p>Вось дзе сокалы ідуць,</p>
<p>На руках дзяцей сялянкі</p>
<p>Ім усцешаных нясуць.</p>
<p> </p>
<p>Колькі песень на спатканні,</p>
<p>Слоў агністых, маладых...</p>
<p>Баравыя партызаны</p>
<p>Далучаюцца да іх.</p>
<p> </p>
<p>Кацярына паглядае —</p>
<p>За палкамі полк ідзе...</p>
<p>Аднаго яна шукае,</p>
<p>Дзе ж Мікола родны, дзе?</p>
<p> </p>
<p>Можа, ты ў другім паходзе,</p>
<p>Можа, ты павек заснуў?</p>
<p>Дзень адзін, другі праходзіць,</p>
<p>Смутак сэрца агарнуў.</p>
<p> </p>
<p>На дарогу за ракою,</p>
<p>Што бярозамі шуміць,</p>
<p>Выйдзе раніцай з дачкою,</p>
<p>Аж да вечара стаіць.</p>
<p> </p>
<p>Здасца часам гул імклівы,</p>
<p>То падкоў іскрысты звон...</p>
<p>Раптам бачыць, што за дзіва:</p>
<p>Гэта, мусіць, праўда ён?</p>
<p> </p>
<p>На узлессі блізка-блізка...</p>
<p>Паказаўся пад гарой.</p>
<p>На кані ляціць навыскач,</p>
<p>Шапкай круціць над сабой.</p>
<p> </p>
<p>Вось ён, любы! Як сустрэцца?</p>
<p>Да яго хутчэй, хутчэй...</p>
<p>Як мага бяжыць, а сэрца</p>
<p>Вырываецца з грудзей.</p>
<p> </p>
<p>Захістаўся свет шырокі.</p>
<p>Закружылася вакол...</p>
<p>Не дабегла крокаў колькі,</p>
<p>Апусцілася на дол.</p>
<p> </p>
<p>Як ачуняла, вясёлы</p>
<p>Погляд любага спаткаў.</p>
<p>На руках з дачкой Мікола</p>
<p>Кацярыну цалаваў.</p>
<p> </p>
<p>І пайшлі сям’ёю шчаснай</p>
<p>На ускраіну сяла.</p>
<p>Гэты дзень быў самым ясным</p>
<p>У хаціне бабыля.</p>
<p> </p>
<p>На спатканні маладыя</p>
<p>Наглядзецца не маглі...</p>
<p>Парабчанкі хутарскія</p>
<p>Пацікавіцца прыйшлі,</p>
<p> </p>
<p>Ці змяніўся твар, ці голас,</p>
<p>Што на свеце сустракаў?</p>
<p>На таварыша Міколу —</p>
<p>Хутарскога парабка;</p>
<p> </p>
<p>На Міколу-камандзіра,</p>
<p>Што такім уважным быў,</p>
<p>Што прыветна, гэтак шчыра</p>
<p>Пра усё ім гаварыў!</p>
<p> </p>
<p>— Паблукаў я шмат зямлёю,</p>
<p>Бачыў сёлы, гарады...</p>
<p>Як пайшоў адсюль зімою —</p>
<p>Хутка будзе два гады.</p>
<p> </p>
<p>І як сёння добра помню</p>
<p>Оршу, горад над Дняпром,</p>
<p>Там у Гвардыі Чырвонай</p>
<p>Я пачаў служыць байцом.</p>
<p> </p>
<p>Быў малодшым я у роце,</p>
<p>Але рана зведаў бой —</p>
<p>Біўся з немцамі на фронце</p>
<p>Пад Ушачай, пад Дзясной.</p>
<p> </p>
<p>Быў аднойчы цёплы вечар,</p>
<p>Гэта летась па вясне,</p>
<p>Дзесьці блізка пад Унечай</p>
<p>Цяжка ранілі мяне.</p>
<p> </p>
<p>Так мяне пачаставалі,</p>
<p>Ледзьве з болю ачуняў.</p>
<p>І тры месяцы ў шпіталі</p>
<p>Я да восені ляжаў.</p>
<p> </p>
<p>Як з хваробы я ачнуўся,</p>
<p>Дзе ляжаць?</p>
<p>Адказны год!</p>
<p>У Маскву мяне на курсы</p>
<p>Камандзіраў — і на фронт.</p>
<p> </p>
<p>А цяпер паноў мы гонім,</p>
<p>Толькі след іх па расе...</p>
<p>Вось і стрэліся сягоння</p>
<p>Мы, здаровыя усе!</p>
<p> </p>
<p>Паглядаюць парабчанкі</p>
<p>На таварыша свайго —</p>
<p>Зорка чырванню заранкі</p>
<p>На грудзях гарыць яго.</p>
<p> </p>
<p>Не нацешыцца, цалуе</p>
<p>То у вочкі, то ў шчаку,</p>
<p>Да сябе зусім малую</p>
<p>Прыхінае ён дачку:</p>
<p> </p>
<p>— Чуеш, краска?</p>
<p>Кулі звоняць,</p>
<p>Пан з падпанкамі бяжыць...</p>
<p>Хутка ворага прагонім</p>
<p>І шчасліва будзем жыць.</p>
<p> </p>
<p>Чуеш, кулі загудзелі?</p>
<p>Будзе пашаю зямля...</p>
<p>Аж да пеўняў прасядзелі</p>
<p>У хаціне бабыля.</p>
<p> </p>
<p>Ноч у ліпені каротка...</p>
<p>Ён чуць золак устае,</p>
<p>Едзе ў хутар па заробкі</p>
<p>Кацярыны і свае.</p>
<p> </p>
<p>Дзе ж Кузьма? Куды падзеўся?</p>
<p>Клікнуў солтыса... Няма!</p>
<p>Як відаць, да часу ў лесе</p>
<p>У кустах сядзіць Кузьма.</p>
<p> </p>
<p>Дзе ты, злыдзень касавокі?</p>
<p>Хоць бы хто, як змёў віхор.</p>
<p>Чапяла старая толькі</p>
<p>Выпаўзла крадком на двор.</p>
<p> </p>
<p>— Ах, Міколка!. сокал-свецік!</p>
<p>Ты гаротнай мне павер —</p>
<p>У падводах сам і дзеці,</p>
<p>Як забралі у чацвер.</p>
<p> </p>
<p>Вашы ж і пагналі ноччу,</p>
<p>Каб здаровая была,—</p>
<p>І, жагнаючыся, моўча</p>
<p>Ад Міколы адышла.</p>
<p> </p>
<p>— Ладна, ведаю, што хлусіш,</p>
<p>А сыны ж у палякоў.</p>
<p>Пачакай, назад вярнуся...</p>
<p>Мы разлічымся наноў.</p>
<p> </p>
<p>Я тады усё прыпомню,</p>
<p>Колькі з вас, за колькі год!..</p>
<p>І у гэты ж дзень апоўдні</p>
<p>Ад’язджае ён на фронт.</p>
<p> </p>
<p>Па саджоніку ліповым,</p>
<p>Побліз рэчкі, па краю,</p>
<p>Ён каня вядзе за повад</p>
<p>І дачку нясе сваю.</p>
<p> </p>
<p>А наўсцяж кусты ажыны</p>
<p>Нахіліліся к вадзе...</p>
<p>У трывозе Кацярына</p>
<p>Поплеч любага ідзе.</p>
<p> </p>
<p>Колькі месяцаў чакання,</p>
<p>Застаюцца зноў адны.</p>
<p>На дарогах скрыжаваных</p>
<p>Прыпыніліся яны.</p>
<p> </p>
<p>Ветры з захаду над імі,</p>
<p>Порах зведаўшы, плылі.</p>
<p>Елкі лапамі густымі</p>
<p>Прыпадалі да зямлі.</p>
<p> </p>
<p>Недзе грукнуў дзяцел.</p>
<p>Змоўчаў,</p>
<p>Мабыць, выскачыла рысь...</p>
<p>Пыл кружыў. Сляпіла вочы,</p>
<p>Ападаў зялёны ліст.</p>
<p> </p>
<p>Ростань блізкую Мікола</p>
<p>У душы перажываў,</p>
<p>Колькі раз сваё малое</p>
<p>Прыхінуў, пацалаваў.</p>
<p> </p>
<p>— Падрастай, мая дзяўчынка,</p>
<p>Маці бедную шануй...</p>
<p>Будзь здарова, Кацярынка,</p>
<p>Я вярнуся, не сумуй!</p>
<p> </p>
<p>Вецер, бы знарок, суняўся,</p>
<p>Каб паслухаць...</p>
<p>Цішыня...</p>
<p>А Мікола развітаўся,</p>
<p>Скочыў спрытна на каня...</p>
<p> </p>
<p>Шпорамі наддаў у бокі,</p>
<p>Па дарозе паскакаў...</p>
<p>Соснік, смольны і высокі,</p>
<p>Падарожніка схаваў.</p>
<p> </p>
<p>Кацярына на работу</p>
<p>Зноў хадзіла на сяло,</p>
<p>Хоць і цяжка адзінокай,</p>
<p>Але ўсё ж лягчэй было.</p>
<p> </p>
<p>Бо глядзелі ўсе іначай,</p>
<p>Бо ніхто не дакараў,</p>
<p>А рэўком паёк прызначыў</p>
<p>І грашыма пасабляў.</p>
<p> </p>
<p>Толькі часам сумавала,</p>
<p>Што не піша. Згінуў мо?</p>
<p>Цераз тыдзень атрымала</p>
<p>З Ліды першае пісьмо:</p>
<p> </p>
<p><i>Я пішу табе сягоння </i></p>
<p><i>Першы раз, як мы стаім, </i></p>
<p><i>Кожны час праклятых гонім... </i></p>
<p><i>Днём і ноччу у баі.</i></p>
<p> </p>
<p><i>Б’юся добра, мне здаецца;</i></p>
<p><i>У штыкі не раз хадзіў,</i></p>
<p><i>Вось і ўчора — у разведцы </i></p>
<p><i>Я з таварышамі быў.</i></p>
<p> </p>
<p><i>Цемра. Багнішча навокал.</i></p>
<p><i>Лес. Калючыя кусты...</i></p>
<p><i>Мы заехалі далёка </i></p>
<p><i>Супраціўніку у тыл.</i></p>
<p> </p>
<p><i>Бачым — польскія жаўнеры </i></p>
<p><i>Мост наводзяць праз раку,</i></p>
<p><i>Мы цішэй... цішэй наперад... </i></p>
<p><i>Прытаіліся ў гайку.</i></p>
<p> </p>
<p><i>Толькі нехта зварухнуўся.</i></p>
<p><i>У наш бок яны глядзяць...</i></p>
<p><i>І шапчу я: «Чуюць, мусіць... </i></p>
<p><i>Нам адсюль не уцякаць!</i></p>
<p> </p>
<p><i>Разбірацца будзем потым,</i></p>
<p><i>Хто застанецца ў жывых...» </i></p>
<p><i>Ды з ручнога кулямёта </i></p>
<p><i>Як ударылі па іх...</i></p>
<p> </p>
<p><i>У раку палегла многа, </i></p>
<p><i>Непамысны быў ім час... </i></p>
<p><i>Потым з берага другога </i></p>
<p><i>Быццам полк сыпнуў па нас.</i></p>
<p> </p>
<p><i>Калі так — гайда дахаты, </i></p>
<p><i>Малаваты наш атрад.</i></p>
<p><i>Кінулі са дзве гранаты,</i></p>
<p><i>Мост спалілі ды назад.</i></p>
<p> </p>
<p><i>Да сваіх. Хто сцежкай, бродам, </i></p>
<p><i>Хто балотам, хто уплаў...</i></p>
<p><i>Нас усіх да нагароды </i></p>
<p><i>Камандзір палка падаў.</i></p>
<p> </p>
<p>Ужо вечар у хаціне,</p>
<p>Гасне ў комінку карчак...</p>
<p>Добрай весткай Кацярына</p>
<p>Не нацешыцца ніяк.</p>
<p> </p>
<p>Паглядзіць, перагартае,</p>
<p>На нязграбныя радкі...</p>
<p>Колькі раз адны чытае</p>
<p>Сэрцу родныя лісткі!</p>
<p> </p>
<p>Пазаве дачку, і слёзы</p>
<p>Ад уцехі пабягуць...</p>
<p>А сялом рыпяць абозы,</p>
<p>На заход праз ноч ідуць.</p>
<p> </p>
<p>Дзень і ноч дымяць бясконца</p>
<p>Пылам дымныя палі.</p>
<p>Тое лета грэла сонца,</p>
<p>Як ніколі на зямлі.</p>
<p> </p>
<p>Без абутку, без адзення</p>
<p>Плыў дарогамі паход...</p>
<p>Мужнай сілай вызвалення</p>
<p>Быў ахоплены народ.</p>
<p> </p>
<p>Кацярына жне і косіць,</p>
<p>Паглядае на сяло.</p>
<p>Два пісьмы яшчэ пад восень</p>
<p>З Беластока ёй прыйшло.</p>
<p> </p>
<p>Быццам з ім пагаварыла,</p>
<p>Быццам бачыла сама,</p>
<p>Колькі радасці насіла...</p>
<p>А пасля — няма й няма...</p>
<p> </p>
<p>Не чуваць. Туман садамі</p>
<p>Белым кужалем вісіць.</p>
<p>Ужо лісце пад нагамі</p>
<p>Аж па забарсні шуміць.</p>
<p> </p>
<p>Грушы, яблыні навокал</p>
<p>Парастрэслі падалы,</p>
<p>Журавы ключом высока</p>
<p>Завялі: «курлы... курлы!..»</p>
<p> </p>
<p>Заружовіўся бруснічнік,</p>
<p>Спяць асокі над вадой...</p>
<p>На двары прыйшоў кастрычнік.</p>
<p>Дзе ж Мікола,</p>
<p>што з табой?</p>
<p> </p>
<p>Надышлі вятры, марозы,</p>
<p>Першы снег ужо ляжыць...</p>
<p>Кацярына у трывозе,</p>
<p>Па начах яна не спіць.</p>
<p> </p>
<p>Наплываюць здані роем,</p>
<p>Можа, дзе забіты ён?</p>
<p>Адыходзяць нашы з боем.</p>
<p>Можа, трапіў дзе ў палон.</p>
<p> </p>
<p>Вось і люты на сыходзе...</p>
<p>Мір, сказалі, надышоў,</p>
<p>Шмат вярнулася дамоў,</p>
<p>А яго няма, ды годзе.</p>
<p> </p>
<p>Папытаецца, паплача,</p>
<p>Толькі весткі ніякой...</p>
<p>Можа, хто Міколу бачыў,</p>
<p>Ды сказаць не хоча ёй...</p>
<p> </p>
<p>Часта гляне, выйдзе з хаты,</p>
<p>Ціха ў полі за ракой...</p>
<p>— Не відно,</p>
<p>дачушка, таты,</p>
<p>Нешчаслівыя з табой.</p>
<p> </p>
<p>І табе сірочай долі</p>
<p>У жыцці не мінаваць...</p>
<p>Хутка выйдуць людзі ў поле,</p>
<p>Будуць сеяць і араць.</p>
<p> </p>
<p>Будзе жыта красавацца,</p>
<p>Пройдуць песні па сялу...</p>
<p>Мы ж адны у гэтай хаце,</p>
<p>Як сарокі на калу...</p>
<p> </p>
<p>Кацярына з вокнаў бачыць —</p>
<p>Ходзяць людзі чарадой,</p>
<p>Поле дзеляць, не іначай,</p>
<p>Адабранае крывёй.</p>
<p> </p>
<p>Пройдзе хто кірункам роўным,</p>
<p>Потым сыдуцца гуртом,</p>
<p>Змераць сапхнем самаробным</p>
<p>І азначаць шнур капцом.</p>
<p> </p>
<p>Абуджае дол шырокі —</p>
<p>Заспрачаюцца калі —</p>
<p>Крык хвалюючы, глыбокі,</p>
<p>Крык адвечны па зямлі.</p>
<p> </p>
<p>Гэты крык да сэрца блізка</p>
<p>Кацярына прыняла.</p>
<p>Лёс успомніўся бабыльскі,</p>
<p>Як на хутары жыла.</p>
<p> </p>
<p>Як задарма працавала</p>
<p>На чужога сіратой...</p>
<p>Усю ноч зямля стаяла</p>
<p>Неадходна перад ёй.</p>
<p> </p>
<p>Мець бы свой загон.</p>
<p>Дагледзець,</p>
<p>Па кавалку засяваць...</p>
<p>Раніцой прыйшлі суседзі:</p>
<p>— Што ж на полі не відаць?</p>
<p> </p>
<p>Пойдзем разам з намі сёння,</p>
<p>На узгорку пры гайку,</p>
<p>Тры гектары мы адгонім</p>
<p>На цябе і на дачку.</p>
<p> </p>
<p>І была тады уранку</p>
<p>Так усцешана яна.</p>
<p>Сам адмераў ёй дзялянку</p>
<p>Сельсавецкі старшыня.</p>
<p> </p>
<p>— Абжывайся, Кацярына,</p>
<p>На прыпірышчы сваім,</p>
<p>Мы цябе адну не кінем,</p>
<p>Дапаможам крыху чым.</p>
<p> </p>
<p>Кацярына выцірала</p>
<p>Твар свой стомлены, бляды...</p>
<p>Першы раз сябе пазнала</p>
<p>Гаспадыняю тады.</p>
<p> </p>
<p>І пайшлі кругом клапоты.</p>
<p>Як парадзіць, што зрабіць,</p>
<p>Як зажыцца адзінотай,</p>
<p>За што рукі зачапіць?</p>
<p> </p>
<p>Як вясна на рэкі ўпала,</p>
<p>Запалалі сонцам дні,—</p>
<p>Свой палетак узарала</p>
<p>На папрошаным кані.</p>
<p> </p>
<p>Па адной збірала жмені</p>
<p>І пшаніцу і гарох,</p>
<p>Колькі мог, яшчэ насеннем</p>
<p>Камітэт ёй дапамог.</p>
<p> </p>
<p>За сяўнёй сама хадзіла,</p>
<p>Хоць і познія часы...</p>
<p>А пасеяўшы, прасіла</p>
<p>Шчасця, цёплае расы.</p>
<p> </p>
<p>Калі ж коўдраю густою</p>
<p>Зашумела ярына,</p>
<p>Кожны дзень удзвюх з дачкою</p>
<p>Наглядаць ішла яна.</p>
<p> </p>
<p>Прыпадзе да збожжа ніцам</p>
<p>І расчуліцца да слёз:</p>
<p>— Ты расці, ячмень, пшаніца,</p>
<p>Уздымайся, мой авёс!</p>
<p> </p>
<p>Многа беднаму не трэба,</p>
<p>Усяго патрэбы той —</p>
<p>На зіму кавалак хлеба</p>
<p>Ды сукенка для малой.</p>
<p> </p>
<p>Каб вас буры абмінулі,</p>
<p>Хмары з градам абышлі...</p>
<p>Возьме ў рукі і прытуліць</p>
<p>Жменьку свежае раллі.</p>
<p> </p>
<p>— Паглядзі,</p>
<p>дачка, на поле,</p>
<p>Гэты кут нам родны стаў.</p>
<p>Вось за гэту нашу долю</p>
<p>Бацька з папам ваяваў.</p>
<p> </p>
<p>Глянь уніз — ручай дыміцца,</p>
<p>Блізка возера, сяло...</p>
<p>Лепшай месціны, як быццам,</p>
<p>І на свеце не было.</p>
<p> </p>
<p>Падрастай жа,</p>
<p>Кацярына,</p>
<p>Можа, сілы мы збяром</p>
<p>І сюды сваю хаціну</p>
<p>Над лясок перанясём.</p>
<p> </p>
<p>І пасадзім сад навокал,</p>
<p>Там зязюля закуе...</p>
<p>Узнімаліся высока</p>
<p>Мары светлыя яе.</p>
<p> </p>
<p>Лета. Жнівень нахіліўся</p>
<p>Да сярпоў і да касы.</p>
<p>Жоўтым воскам наліліся</p>
<p>Медзяныя каласы.</p>
<p> </p>
<p>Дзень спякотны і вясёлы</p>
<p>З песняй жніўнаю прыйшоў...</p>
<p>Ледзь раса падзе да долу,</p>
<p>Поўна поле галасоў.</p>
<p> </p>
<p>Кацярына рук не чуе —</p>
<p>Так стараецца яна.</p>
<p>А сваю дачку малую</p>
<p>Пакладзе у таганах.</p>
<p> </p>
<p>На хвілінку толькі, можа,</p>
<p>Адхінецца пакарміць,</p>
<p>За жнівом палоскі збожжа</p>
<p>Аж да вечара стаіць.</p>
<p> </p>
<p>Так адна усё пажала</p>
<p>Не пазней за добрых жней.</p>
<p>А па восені сабрала,</p>
<p>Змалаціла у людзей.</p>
<p> </p>
<p>Захавала ўсё, як трэба,</p>
<p>Што пад лавы, што на печ...</p>
<p>І зіму з уласным хлебам</p>
<p>Не баялася сустрэць.</p>
<p> </p>
<p>Па кавалку ашчаджала,</p>
<p>Гаспадарнаю была,</p>
<p>Пад вясну яшчэ прыдбала</p>
<p>Гадавалае цяля.</p>
<p> </p>
<p>Аглядзела ўсё наўкола</p>
<p>Ды патроху зажыла...</p>
<p>Толькі ў горы па Міколу</p>
<p>Слёз суцешыць не магла.</p>
<p> </p>
<p>А гады ішлі няспынна,</p>
<p>Многа вёсен перайшло...</p>
<p>Уздымалася краіна,</p>
<p>Будавалася сяло.</p>
<p> </p>
<p>Шмат каго, амаль палова,</p>
<p>Перабралася даўно</p>
<p>У хаты з бёрнаў смольных,</p>
<p>новых...</p>
<p>Хто наладзіў і гумно.</p>
<p> </p>
<p>А па гумнах сцірты хлеба,</p>
<p>Сена звезена з лугоў...</p>
<p>Ды не ўсе жывуць, як трэба,</p>
<p>Многа ёсць і беднякоў.</p>
<p> </p>
<p>То няма ў каго мужчыны</p>
<p>І не можа сіл узняць,</p>
<p>То, як наша Кацярына,—</p>
<p>І адна, і без каня.</p>
<p> </p>
<p>То скалоціць град дазвання,</p>
<p>То пажар, то недарод...</p>
<p>Так і мучацца звычайна,</p>
<p>Б’юцца рыбай з году ў год.</p>
<p> </p>
<p>Набрыдзе якое ліха,</p>
<p>То яшчэ чаго няма...</p>
<p>А на хутары, паціху,</p>
<p>Акапаўся зноў Кузьма.</p>
<p> </p>
<p>Агародніцтвам заняўся,</p>
<p>Засадзіў вялізны сад.</p>
<p>Новым колерам прыбраўся</p>
<p>З галавы да тоўстых пят.</p>
<p> </p>
<p>Заўжды ветлаю усмешкай</p>
<p>Ён суседзяў сустракаў.</p>
<p>Лішкі поля пад абрэзку</p>
<p>Сам пакорліва аддаў.</p>
<p> </p>
<p>Парабчанак зноў трымае,</p>
<p>Як раней усё адно,</p>
<p>Ён загад ахоўны мае</p>
<p>З НКЗ ужо даўно.</p>
<p> </p>
<p>Стаў актыўнічаць і болей —</p>
<p>У бязбожнікі ўступіў</p>
<p>І клянецца, што ніколі</p>
<p>Ён за солтыса не быў.</p>
<p> </p>
<p>Увесь час,</p>
<p>дзе толькі людзі,</p>
<p>Жыць культурна заклікаў.</p>
<p>Нават два значкі на грудзі</p>
<p>Сам сабе прымайстраваў.</p>
<p> </p>
<p>Толькі дарма ён, багаты,</p>
<p>Думаў чмутам абысці...</p>
<p>Вось прыйшоў дваццаць дзевяты</p>
<p>Год узлёту у жыцці.</p>
<p> </p>
<p>Зашумелі буйна вёскі,</p>
<p>Загудзеў шырокі дол...</p>
<p>Поля вузкія палоскі</p>
<p>Сабіраліся вакол.</p>
<p> </p>
<p>На сяле збіралі коні,</p>
<p>Збрую пачалі складаць,</p>
<p>Неслі сохі і бароны</p>
<p>На адзін вялізны пляц.</p>
<p> </p>
<p>І гудзеў, узняты часам,</p>
<p>Чалавечых сіл прыбой...</p>
<p>Нараджаліся калгасы</p>
<p>Працавітаю сям’ёй.</p>
<p> </p>
<p>Па начах і днях няспынна</p>
<p>Гаманіў кругом народ.</p>
<p>Помніць добра Кацярына —</p>
<p>Раз паклікалі на сход.</p>
<p> </p>
<p>Як прыйшла ў нардом, у залу,</p>
<p>Дзе клубіўся сіні дым,</p>
<p>Там да ночы прастаяла</p>
<p>Познім вечарам адным.</p>
<p> </p>
<p>Па кутках усіх кабеты</p>
<p>Не маглі дзяцей суняць...</p>
<p>За сталом ад сельсавета</p>
<p>Пасядае старшыня.</p>
<p> </p>
<p>Побач сельскія мужчыны</p>
<p>Кураць моцны самасад,</p>
<p>Паміж іх адна жанчына,</p>
<p>Гарадская на пагляд.</p>
<p> </p>
<p>І яна гаворыць.</p>
<p>Чутна,</p>
<p>Як пытае, колькі раз,</p>
<p>Як заве сялян прысутных</p>
<p>Запісацца у калгас.</p>
<p> </p>
<p>— Вось збыліся вашы мары,</p>
<p>Для усіх цяпер зямля!</p>
<p>Хто тут сэрцам пралетарый,</p>
<p>Падыходзьце да стала.</p>
<p> </p>
<p>Выйшла некалькі дзябёлых</p>
<p>Пад камандаю Кузьмы,</p>
<p>Пакланіліся да долу</p>
<p>І сказалі: — Гэта мы</p>
<p> </p>
<p>Да ўсялякай працы звыклі,</p>
<p>Просім толькі аб’яднаць:</p>
<p>Мы сялу пакажам прыклад,</p>
<p>Як сумесна працаваць.</p>
<p> </p>
<p>Хоць у нас нямнога сілы,</p>
<p>Неяк справімся адны...</p>
<p>І усіх сялян здзівіла:</p>
<p>Што задумалі яны?</p>
<p> </p>
<p>Загула трывожна зала,</p>
<p>Усхадзіліся жанкі...</p>
<p>Кацярына адчувала,</p>
<p>Што хітруюць кулакі.</p>
<p> </p>
<p>Закрычаць яна хацела,</p>
<p>Каб пачуў увесь народ,—</p>
<p>Гэта іх яна сустрэла,</p>
<p>Як ішлі сюды на сход.</p>
<p> </p>
<p>У завулку, каля брамы,</p>
<p>Прытаіўшыся кружком,</p>
<p>І Кузьма стаяў з сынамі,</p>
<p>І даўнейшы аканом.</p>
<p> </p>
<p>Поп Андрэй з бычынай шыяй,</p>
<p>Два гугнявыя дзякі,</p>
<p>Два ураднікі былыя</p>
<p>І з фальваркаў шляхцюкі.</p>
<p> </p>
<p>Самагоншчык — сажань ростам...</p>
<p>І шаптаў усім Кузьма:</p>
<p>— Калі што... Дык вельмі проста!</p>
<p>Болей выхаду няма.</p>
<p> </p>
<p>Не паспела Кацярына</p>
<p>Думкі выказаць свае,</p>
<p>Як прыезджая жанчына</p>
<p>Кулакам адказ дае:</p>
<p> </p>
<p>— Пасмяяцца вы, няйначай,</p>
<p>Тут прыйшлі сягоння з нас...</p>
<p>Вас патрэбна раскулачыць</p>
<p>І забраць зямлю ў калгас.</p>
<p> </p>
<p>Паглядзелі косым вокам,</p>
<p>Зажагнаўся поп Андрэй,</p>
<p>І усе на колькі крокаў</p>
<p>Падаліся да дзвярэй.</p>
<p> </p>
<p>Зашапталіся паціху...</p>
<p>Хтосьці лаянку загнуў.</p>
<p>А Кузьма сагнуўся крыху,</p>
<p>Тройчы з гора кашлянуў.</p>
<p> </p>
<p>Нехта з вуліцы галёкнуў</p>
<p>І прамчаўся на кані...</p>
<p>Зазвінела шкло на вокнах,</p>
<p>Паляцелі камяні.</p>
<p> </p>
<p>Лямпа грукнула са столі.</p>
<p>Цемра. Лямант. Дзікі крык.</p>
<p>Стогны несліся ад болю,</p>
<p>Гулка бахнуў драбавік.</p>
<p> </p>
<p>Тупат ботаў несупынны.</p>
<p>Крэслы, зэдлікі трашчаць...</p>
<p>А з падлогі Кацярына</p>
<p>Не магла ніяк устаць.</p>
<p> </p>
<p>Затапталі ў гвалце, ў тлуме,</p>
<p>Агарнуў балючы сон,</p>
<p>Толькі раз апошні чула</p>
<p>Крык суровы: — Наўздагон!..</p>
<p> </p>
<p>У кутку пустое залы,</p>
<p>Апрытомнеўшы, адна</p>
<p>Ледзь адужала, устала,</p>
<p>Так знясілела яна.</p>
<p> </p>
<p>Нават хустку, што згубіла,</p>
<p>Не патрапіла знайсці...</p>
<p>Каля сценкі адпачыла</p>
<p>І сабралася ісці.</p>
<p> </p>
<p>Ды ніяк не знойдзе дзверы,</p>
<p>Быццам хто забіў знарок.</p>
<p>Раптам чуе, нехта ў цемры</p>
<p>Застагнаў і потым змоўк.</p>
<p> </p>
<p>З галавы да ног па целу</p>
<p>Перабег калючы жах,</p>
<p>Што асіна, задрыжала,</p>
<p>Забалела у грудзях.</p>
<p> </p>
<p>Што рабіць — яна не знала,</p>
<p>Хто тут гіне уначы?</p>
<p>Моўчкі, вобмацкам шукала,</p>
<p>На каленях паўзучы.</p>
<p> </p>
<p>І пазнала Кацярына,</p>
<p>Што у покуце нічком</p>
<p>Брыгадзір ляжыць — жанчына</p>
<p>З акрываўленым чалом.</p>
<p> </p>
<p>Ледзь кранула. Пагукала...</p>
<p>Не адказвае, маўчыць...</p>
<p>Да самой яе прыпала,</p>
<p>Прасвятлела: будзе жыць!</p>
<p> </p>
<p>Пра свае забыўшы мукі,</p>
<p>Усхапілася тады,</p>
<p>Кубак трапіўся пад рукі,</p>
<p>Узліла на твар вады.</p>
<p> </p>
<p>Прыўзняла, абмыла рану,</p>
<p>Што чарнела над ілбом:</p>
<p>Галаву яе старанна</p>
<p>Абвязала фартухом.</p>
<p> </p>
<p>Вочы хворая адкрыла,</p>
<p>Свет пабачыла ізноў...</p>
<p>Світкай зрэбнай атуліла,</p>
<p>І пайшлі удзвюх дамоў.</p>
<p> </p>
<p>Як прыйшлі яны ў хаціну,</p>
<p>Узыходзіла зара...</p>
<p>— Гэта я тут, Кацярына,</p>
<p>Гэта я, твая сястра!..</p>
<p> </p>
<p>Ты мяне усё пытаеш,</p>
<p>Што было ўначы з табой?</p>
<p>Не хвалюйся, дарагая,</p>
<p>Вельмі шкодзіць неспакой.</p>
<p> </p>
<p>І сяброўку абняла,</p>
<p>Зеллем-мятай напаіла,</p>
<p>Спаць з малою палажыла</p>
<p>Ды людзей шукаць пайшла.</p>
<p> </p>
<p>Што рабіць, яна гадала...</p>
<p>Ўсе пакінулі адну.</p>
<p>Па дарозе напаткала</p>
<p>З сельсавета старшыню.</p>
<p> </p>
<p>Бег ён з гумнаў за ракою</p>
<p>Па дарозе крыжавой,</p>
<p>Увесь запэцканы гразёю,</p>
<p>З перавязанай рукой.</p>
<p> </p>
<p>Усхвалёваны адзіным,</p>
<p>Ён, здалося, ледзьве жыў...</p>
<p>Запытаўся: — Кацярына,</p>
<p>Ці не знаеш ты, скажы?..</p>
<p> </p>
<p>Можа, ты у гэтым горы</p>
<p>Можаш мне дапамагчы:</p>
<p>Дзе інструктар, што учора</p>
<p>Выступала уначы?</p>
<p> </p>
<p>І калі пра ўсё старэнна</p>
<p>Колькі раз перапытаў,</p>
<p>Кацярыне пра здарэнне</p>
<p>Ён сваё апавядаў:</p>
<p> </p>
<p>Як бандытаў даганялі,</p>
<p>Як у лесе ў хмызняках</p>
<p>Двух сыноў Кузьмы спаймалі</p>
<p>І вясковага дзяка;</p>
<p> </p>
<p>Як яны з абрэзаў білі,</p>
<p>Імкнучыся уцякаць,</p>
<p>Як кінжал яму ўсадзілі</p>
<p>У руку па рукаяць.</p>
<p> </p>
<p>А ў хаціну Кацярыны</p>
<p>Сабіралася сяло...</p>
<p>Там да хворае жанчыны</p>
<p>Шмат таварышак прыйшло.</p>
<p> </p>
<p>Перавязвалі ёй раны</p>
<p>Чыстым кужалем наноў</p>
<p>Два чырвоных партызаны,</p>
<p>Парабчанкі з хутароў.</p>
<p> </p>
<p>І здаволена жанчына,</p>
<p>Што ў бядоце не адна.</p>
<p>Старшыню і Кацярыну</p>
<p>Стрэла з радасцю яна.</p>
<p> </p>
<p>Цэлы дзень рашаў у хаце</p>
<p>Сход вясковы беднякоў,</p>
<p>Што рабіць ім, як змагацца,</p>
<p>Як пазбыцца кулакоў.</p>
<p> </p>
<p>Як навесці свой парадак,</p>
<p>Толькі думкаю жылі...</p>
<p>І усе пасля нарады</p>
<p>З пераконаннем пайшлі,</p>
<p> </p>
<p>Што жыццё іх парадніла,</p>
<p>Што цяпер, у гэты час,</p>
<p>У яднанні, ў дружбе — сіла,</p>
<p>Што адзіны шлях — калгас.</p>
<p> </p>
<p>А да хворае пад вечар,</p>
<p>Як займалася змяркаць,</p>
<p>Прыскакаў з раёна фельчар,</p>
<p>Каб у больніцу забраць.</p>
<p> </p>
<p>Не схацела. Кажа: — Потым</p>
<p>Буду я адпачываць.</p>
<p>Дзе хварэць, калі работа</p>
<p>Нас не можа тут чакаць.</p>
<p> </p>
<p>Дарма ён прасіў няспынна,—</p>
<p>Не зазваць яе нічым,</p>
<p>Засталася. З Кацярынай</p>
<p>Гаварыла да начы.</p>
<p> </p>
<p>Ледзь газніца мігацела</p>
<p>З абымшэлага кутка...</p>
<p>Моўчкі слухала, сядзела</p>
<p>Кацярыніна дачка.</p>
<p> </p>
<p>— Ёсць над вуліцамі зоры</p>
<p>З незгасаючым святлом,</p>
<p>Ёсць дзівосны свет, ёсць горад,</p>
<p>Што далёка за сялом.</p>
<p> </p>
<p>Там, дзе гэтулькі багацця,</p>
<p>Мы жылі на пустыры.</p>
<p>Нас было пяцёра ў хаце:</p>
<p>Тры браты і дзве сястры.</p>
<p> </p>
<p>Помню год цяжкі, бядацкі,</p>
<p>Як памерлі па вясне —</p>
<p>Маці з голаду, а бацька —</p>
<p>Партызанам на вайне.</p>
<p> </p>
<p>Хай віхор і той адзіны</p>
<p>Нашы слёзы не знясе,—</p>
<p>Як з гнязда, што вецер зрынуў,</p>
<p>Разляцеліся усе.</p>
<p> </p>
<p>Ды на фронт. Хто далей, бліжай,</p>
<p>Біць нягоднікаў-паноў —</p>
<p>Дзве сястры з чырвоным крыжам,</p>
<p>Трое коннікаў-братоў.</p>
<p> </p>
<p>Як прымчалася па свеце</p>
<p>Дваццаць першая вясна,</p>
<p>Хто прыйшоў з апошняй сечы?</p>
<p>Я вярнулася адна.</p>
<p> </p>
<p>Гэтай ростані да болю</p>
<p>Мне ніколі не забыць.</p>
<p>Мне за іх паклала доля</p>
<p>Працаваць цяпер і жыць.</p>
<p> </p>
<p>Шчасцем гордым надзяліла</p>
<p>За усю маю сям’ю...</p>
<p>Свой завод я палюбіла,</p>
<p>Быццам маладосць сваю...</p>
<p> </p>
<p>Ноч плыла па чорных крыллях,</p>
<p>Месяц распаліў касцёр,</p>
<p>А сяброўкі гаварылі</p>
<p>Несканчона пра жыццё.</p>
<p> </p>
<p>Быццам з даўняга знаёмы,</p>
<p>Быццам кроўнымі былі...</p>
<p>Раненька ў сяло з райкома</p>
<p>Два таварышы прыйшлі.</p>
<p> </p>
<p>Падрабязна распыталі</p>
<p>Аб нападзе кулакоў,</p>
<p>Беднату усю сазвалі,</p>
<p>Сход прызначылі ізноў.</p>
<p> </p>
<p>І сяброўцы Кацярына</p>
<p>Марна раіла ляжаць.</p>
<p>Нават хворую жанчыну</p>
<p>Не магла яна стрымаць,</p>
<p> </p>
<p>Што, нягледзячы на мукі,</p>
<p>З Кацярынаю пайшла...</p>
<p>Тая хворую пад рукі</p>
<p>Да нардома давяла.</p>
<p> </p>
<p>Там, за доўгімі радамі,</p>
<p>Шмат узбуджаных галоў;</p>
<p>Ні Кузьмы з яго сынамі</p>
<p>І нікога з іх сяброў.</p>
<p> </p>
<p>Пахаваліся бандыты,</p>
<p>Іх адкінуў грозны час!</p>
<p>І сям’ёй з’яднанай, злітай</p>
<p>Быў народжаны калгас.</p>
<p> </p>
<p>Толькі нехта раз адзіны</p>
<p>Злосна выкрыкнуў з кутка:</p>
<p>— Што такое? Кацярыну?</p>
<p>З горкім дзіцем па руках?</p>
<p> </p>
<p>Кацярыну сход прымае.</p>
<p>Багацеяў жа усіх</p>
<p>Раскулачыць тут рашае</p>
<p>І забраць маёмасць іх.</p>
<p> </p>
<p>У Кузьмы, відаць, чакалі,</p>
<p>Мабыць, вызнаў ад каго,</p>
<p>Бо таўшчэзныя завалы</p>
<p>Запіралі двор яго.</p>
<p> </p>
<p>Доўга грукалі у браму.</p>
<p>Нават груку не чутно.</p>
<p>Ледзь зайшлі, нарэшце, самі,</p>
<p>Абышоўшы праз гумно.</p>
<p> </p>
<p>Па хлявах раўлі каровы.</p>
<p>Выў сабака у сянях...</p>
<p>Што убачылі? У словах</p>
<p>Не пакажаш гэты жах.</p>
<p> </p>
<p>Подсцілка крывёй заліта</p>
<p>На вялізным дзенніку.</p>
<p>Многа тут цялят забітых,</p>
<p>Іх галовы убаку.</p>
<p> </p>
<p>Гаспадар, увесь у поце,</p>
<p>Не спыняўся, працаваў,</p>
<p>Ён чырвоныя па локці</p>
<p>Рукі ўгору уздымаў.</p>
<p> </p>
<p>Расчыніліся вароты,</p>
<p>І людзей убачыў ён,</p>
<p>Кінуўся да іх. А потым</p>
<p>Прыдушыў глыбокі стогн.</p>
<p> </p>
<p>Стаў і плакаць і смяяцца,</p>
<p>Выцер кроў на рукаве</p>
<p>І апошняму цяляці</p>
<p>Секануў па галаве.</p>
<p> </p>
<p>Ад сябе сякеру кінуў,</p>
<p>Супыніўся, задрыжэў...</p>
<p>Як заўважыў Кацярыну,</p>
<p>Аж у твары пачарнеў.</p>
<p> </p>
<p>Слёзы пырснулі на грудзі,</p>
<p>Раўчукамі пацяклі,</p>
<p>Як яго пазвалі людзі</p>
<p>І апісваць пачалі.</p>
<p> </p>
<p>Што спытаюць,— утрапёна</p>
<p>Ледзь праз вусы прабурчыць,</p>
<p>То закрыта, то замкнёна,</p>
<p>То не знае, дзе ключы.</p>
<p> </p>
<p>А у свірнах пад замкамі</p>
<p>Быў яго таемны склад,—</p>
<p>Там стаяў напагатове</p>
<p>Самагонны апарат.</p>
<p> </p>
<p>Між падлог знайшлі адзенне</p>
<p>Розных армій і часоў;</p>
<p>Сёдлаў некалькі ваенных,</p>
<p>Многа збруі і падкоў.</p>
<p> </p>
<p>А у свірнах, пад замкамі,</p>
<p>Поўны засекі дабра.</p>
<p>Столь закрыта кумпякамі,</p>
<p>Кублы сала, што гара.</p>
<p> </p>
<p>Назапашана багацця,</p>
<p>Толькі ўзяць ды падлічыць.</p>
<p>Што па клунях, што у хаце,—</p>
<p>Цэлай вёскай можна жыць.</p>
<p> </p>
<p>Кацярына не стрывала:</p>
<p>— Паглядзіце на яго,</p>
<p>Гэты гад забраў нямала</p>
<p>І Міколы і майго.</p>
<p> </p>
<p>А Кузьма ў адказ рыдае:</p>
<p>— Божа, воля будзь твая,</p>
<p>Бо за ласку папікае,</p>
<p>Што яе прыгледзеў я.</p>
<p> </p>
<p>Мы сям’ёю працавалі,</p>
<p>Як усе. І так жылі...</p>
<p>Вы ж маіх сыноў забралі,</p>
<p>Загубіць мяне прыйшлі.</p>
<p> </p>
<p>Я сваім гарбом зажыўся,</p>
<p>Кіньце вы дарэмны спіс!..</p>
<p>Доўга кляўся і бажыўся</p>
<p>Панскі солтыс, хітры ліс.</p>
<p> </p>
<p>Не пасобілі крыўлянні,</p>
<p>Ні гразьбы, ні жальбы слоў,</p>
<p>Дзень апошні панавання</p>
<p>Кулака Кузьмы прыйшоў.</p>
<p> </p>
<p>А навокал пад снягамі</p>
<p>Зашарэліся гаі.</p>
<p>Снежань срэбнымі ключамі</p>
<p>Замыкае ручаі.</p>
<p> </p>
<p>Завялі вятры над голлем</p>
<p>Несканчоны, дружны спеў.</p>
<p>Першы санны шлях па полі</p>
<p>Палазамі зарыпеў.</p>
<p> </p>
<p>Таварышку ў горад дальні</p>
<p>Кацярына правяла,</p>
<p>Ад прыязнага спаткання</p>
<p>Успамінамі жыла.</p>
<p> </p>
<p>Той зімоваю парою</p>
<p>Узмацняўся, рос калгас,</p>
<p>Са сваёй малой дачкою</p>
<p>Працавала першы час.</p>
<p> </p>
<p>Хоць людзей было нямала,</p>
<p>Ды для ўсіх работы шмат —</p>
<p>Даглядала, гадавала</p>
<p>І авечак і цялят.</p>
<p> </p>
<p>Многа першыя часіны</p>
<p>Мела клопатаў яна,</p>
<p>Ды шчасліва Кацярына,</p>
<p>Што ўжо болей не адна.</p>
<p> </p>
<p>Што не быць ёй голай, босай...</p>
<p>Роўна з роўнымі жыла.</p>
<p>Нават хата, ёй здалося,</p>
<p>Стала бліжай да сяла.</p>
<p> </p>
<p>На душы было вясёла,</p>
<p>Аж хацелася спяваць!</p>
<p>Між дзяцей дачку са школы</p>
<p>Як прыемна сустракаць!</p>
<p> </p>
<p>Прыбяжыць у захапленні,</p>
<p>Прыхінецца галавой,</p>
<p>Потым сядзе на калені</p>
<p>І чытае доўга ёй,—</p>
<p> </p>
<p>Чым зямля багата наша,</p>
<p>Як на свеце многа дзіў...</p>
<p>Падрабязна перакажа,</p>
<p>Што настаўнік гаварыў:</p>
<p> </p>
<p>— Трэба ехаць полем, борам,</p>
<p>Можа тыдзень, можа два</p>
<p>У такі вялікі горад,</p>
<p>Як Чырвоная Масква.</p>
<p> </p>
<p>У тым горадзе уночы</p>
<p>Ад святлейшага святлей.</p>
<p>Пасярод Чырвонай плошчы</p>
<p>Ёсць прыгожы Маўзалей.</p>
<p> </p>
<p>Ён гранітны і высокі,</p>
<p>Варта перад ім стаіць...</p>
<p>У цішы яго глыбокай</p>
<p>Неўміручы Ленін спіць.</p>
<p> </p>
<p>З поўдня, поўначы, з усходу,</p>
<p>Ад сусвету усяго</p>
<p>Усе плямёны і народы</p>
<p>Там наведваюць яго.</p>
<p> </p>
<p>Пры жыцці сваім з панамі</p>
<p>Ён заўсёды ваяваў.</p>
<p>Ты скажы мне, слухай, мама,</p>
<p>Ільіча мой тата знаў?</p>
<p> </p>
<p>Кацярына зажурыцца,</p>
<p>Так на сэрцы забаліць...</p>
<p>І пачне сваёй дзяўчынцы</p>
<p>Пра Міколу гаварыць.</p>
<p> </p>
<p>Часта у часіну тую</p>
<p>Ўспамінае аж да слёз,</p>
<p>Як на ростані малую</p>
<p>На руках у лес ён нёс,</p>
<p>А</p>
<p>дачушка прыхінецца,</p>
<p>Шэпча маці колькі раз:</p>
<p>— Ціха, мама... Мне здаецца,</p>
<p>Тата вернецца да нас.</p>
<p> </p>
<p>І не кіне больш ніколі,</p>
<p>Ціха, мама, ты са мной...</p>
<p>· · · · · · · · · · · · · · · · · · ·</p>
<p>Адышла зіма. На полі</p>
<p>Задымілася вясной.</p>
<p> </p>
<p>Людзі дружнаю сям’ёю</p>
<p>Выйшлі разам працаваць;</p>
<p>Пяць брыгад арэ ярное,</p>
<p>Тры канчаюць будаваць.</p>
<p> </p>
<p>Над калгасам гул сасновы</p>
<p>Не спыняўся той нарой...</p>
<p>І цялятнік вырас новы</p>
<p>На узгорку над ракой.</p>
<p> </p>
<p>Многа там стаяла дробных</p>
<p>З гэтае зімы цялят,</p>
<p>Кожнаму куток асобны</p>
<p>І прадуманы дагляд.</p>
<p> </p>
<p>Як яны усе рыкалі,</p>
<p>Калі хто пачне гукаць!</p>
<p>Па імю усіх назвала</p>
<p>Кацярыніна дачка.</p>
<p> </p>
<p>Ды па слыху іх адразу</p>
<p>Пазнавала галасы.</p>
<p>Часта з маці гнала разам</p>
<p>Днём на пасту пад лясы.</p>
<p> </p>
<p>Там прастораў тых багата</p>
<p>З роснай, смачнаю травой,—</p>
<p>Луг мурожны. Ходзіць статак</p>
<p>Неўгамоннай чарадой.</p>
<p> </p>
<p>Дзве імклівых ручаіны</p>
<p>Напаўняюць звонам дол...</p>
<p>Паглядае Кацярына</p>
<p>На палеткі навакол.</p>
<p> </p>
<p>Жыта буйна каласіцца,</p>
<p>Нахіляецца чалом.</p>
<p>Ячмяні, аўсы, пшаніцы</p>
<p>Пазаслалі ўсё кругом.</p>
<p> </p>
<p>А ляны...</p>
<p>Як глянуць вокам —</p>
<p>Сінім полымем цвілі...</p>
<p>Як прыгожы і шырокі</p>
<p>Вы, калгасныя палі!</p>
<p> </p>
<p>Дружнай працы плён шчаслівы</p>
<p>Наусцяж шуміць сцяной...</p>
<p>— Глянь, дачка, на нашы нівы,</p>
<p>Як багаты мы з табой!..</p>
<p> </p>
<p>Гэта ўсё для чалавека,</p>
<p>Што раней бядою жыў.</p>
<p>Наша ўсё — лясы і рэкі...</p>
<p>Так твой бацька гаварыў.</p>
<p> </p>
<p>Паглядзі, якія далі,</p>
<p>Як смяецца сонца нам!</p>
<p>І яны удзвюх спявалі,</p>
<p>Падпяваючы вятрам.</p>
<p> </p>
<p>І імчаўся спеў па свеце,</p>
<p>Абуджаючы прастор,</p>
<p>Спеў шчаслівы, спеў ад сэрца</p>
<p>Да высокіх, сініх зор.</p>
<p> </p>
<p>Ліпень сонечны, багаты</p>
<p>Над палеткамі ішоў...</p>
<p>Сустракалі людзі свята</p>
<p>Вызвалення ад паноў.</p>
<p> </p>
<p>Кветкамі і зелянінай</p>
<p>Упрыгожвалі двары.</p>
<p>Перад хатай Кацярына</p>
<p>Пасадзіла дрэўцы тры.</p>
<p> </p>
<p>Прыгадала пра былое,</p>
<p>І здалося ёй тады,—</p>
<p>Быццам зноў усёй сям’ёю</p>
<p>Пазбіраліся сюды.</p>
<p> </p>
<p>І нібы у шумным голлі</p>
<p>Нахіліўся галавой —</p>
<p>З ёю радзіцца Мікола</p>
<p>І з маленькаю дачкой.</p>
<p> </p>
<p>Так стаялі дрэўцы цесна,</p>
<p>Абшчапіўшыся вянком...</p>
<p>А здалёк шугалі песні,</p>
<p>Праляталі над сялом,</p>
<p> </p>
<p>Быццам хто рассыпаў краскі</p>
<p>І пусціў на свет плысці...</p>
<p>На былым дзядзінцы панскім</p>
<p>За народам не прайсці.</p>
<p> </p>
<p>Там, у зборышчы квяцістым,</p>
<p>Хоць да вечара скачы...</p>
<p>Два калгасных баяністы,</p>
<p>Цымбалісты, скрыпачы.</p>
<p> </p>
<p>Як зайграюць,— проста дзіва,</p>
<p>А дзяўчаты падпяюць.</p>
<p>У «Лявонісе» імклівай</p>
<p>Пары стройныя ідуць.</p>
<p> </p>
<p>Поўны твары маладыя</p>
<p>Непазбыўнаю красой...</p>
<p>У далоні б’юць старыя,</p>
<p>Дзеці кружаць чарадой.</p>
<p> </p>
<p>Над галоўмі хустак крыллі —</p>
<p>Быццам мятлікаў палёт...</p>
<p>Дзве сяброўкі падхапілі</p>
<p>Кацярыну ў карагод.</p>
<p> </p>
<p>І паплыў іх круг вясёлы,</p>
<p>Нібы лебедзі ракой...</p>
<p>У жыцці яшчэ ніколі</p>
<p>Не было так лёгка ёй.</p>
<p> </p>
<p>І ў той радасці няспыннай</p>
<p>Чуе сэрцам ад усіх:</p>
<p>— Ты шчасліва,</p>
<p>Кацярына,</p>
<p>Між таварышак сваіх.</p>
<p> </p>
<p>Скончылі гуляць. А потым</p>
<p>З падарункамі прыйшлі.</p>
<p>Кацярыне за работу</p>
<p>Першай прэмію далі.</p>
<p> </p>
<p>У пакунку невялікім</p>
<p>Брыгадзір падаў самой</p>
<p>Для дзяўчынкі чаравікі,</p>
<p>Плацце з вышыўкаю ёй.</p>
<p> </p>
<p>І яна на ўсе вітанні</p>
<p>Адказаць не мела слоў...</p>
<p>У шчаслівым хваляванні</p>
<p>Да сябе прыйшла дамоў.</p>
<p> </p>
<p>Зноў няспыннаю хадою</p>
<p>Дні за працаю пайшлі.</p>
<p>Рос калгас. Не раз вясною</p>
<p>Абнаўляліся палі.</p>
<p> </p>
<p>Рос калгас.</p>
<p>Мацнелі справы.</p>
<p>Не пазнаць зусім сяла.</p>
<p>Па усёй акружцы слава</p>
<p>Кацярыніна расла.</p>
<p> </p>
<p>Аб цялятніцы стараннай</p>
<p>Разважалі людзі шмат.</p>
<p>Пад яе наглядам дбайным</p>
<p>Каля соцень трох цялят.</p>
<p> </p>
<p>Кожны шчыраю пашанай</p>
<p>Кацярыну сустракаў...</p>
<p>На цялятніку ж аддана</p>
<p>Працавала і дачка</p>
<p> </p>
<p>Побач са сваёю маткай</p>
<p>Пры цялятах пры малых.</p>
<p>Ды было ў яе цялятка</p>
<p>Больш любімае за ўсіх,—</p>
<p> </p>
<p>Хай з характарам бадастым,</p>
<p>Але хто зраўняцца мог —</p>
<p>З поўсцю мяккай і махнатай,</p>
<p>З белай краскай паміж рог.</p>
<p> </p>
<p>І за гэтую прыкметку,</p>
<p>За вясёлы спрытны бег —</p>
<p>Наракла цялушку Кветкай,</p>
<p>Прыручыла да сябе.</p>
<p> </p>
<p>Каб чуваць было пястушку,</p>
<p>Як гуляе па кустах,—</p>
<p>Павязала шыю стужкай</p>
<p>Са званочкам на грудзях.</p>
<p> </p>
<p>А ў паўдзённую спякоту</p>
<p>Мыць ганяла да ракі.</p>
<p>Маці цешыцца работай,</p>
<p>Захапленнямі дачкі.</p>
<p> </p>
<p>Разам выпала ёй шчасце</p>
<p>За даўнейшыя гады:</p>
<p>Усяго даволі ў хаце —</p>
<p>І адзення і яды.</p>
<p> </p>
<p>Зніклі слёз бяздонных ночы,</p>
<p>Зніклі гора і нуда.</p>
<p>Хоць у восені аднойчы</p>
<p>Надышла яшчэ бяда.</p>
<p> </p>
<p>Не забудзе Кацярына,</p>
<p>Так узрушана была,</p>
<p>Як малая у хаціну</p>
<p>З плачам подвечар прыйшла;</p>
<p> </p>
<p>Як сцяжынкай праз палеткі</p>
<p>Прывяла да пожні той,</p>
<p>Дзе ляжала хворай Кветка</p>
<p>З пахмурнелай галавой.</p>
<p> </p>
<p>Як дзяўчынка са слязамі</p>
<p>Дарма клікала не раз,—</p>
<p>Кветка з мутнымі вачамі</p>
<p>Ледзь рыкала у адказ.</p>
<p> </p>
<p>Ад спіны дыміла пара,</p>
<p>Не магла узняць і ног...</p>
<p>Выклікаць ветэрынара</p>
<p>Парашылі там удзвёх.</p>
<p> </p>
<p>Кіламетраў дваццаць, пэўне,</p>
<p>Трэба ехаць, каб пазваць.</p>
<p>Папрасілі у праўленні</p>
<p>Па яго каня паслаць.</p>
<p> </p>
<p>— Што вы? Коні й так заняты...</p>
<p>Заганялі мы усіх...</p>
<p>Заатэхнік барадаты</p>
<p>Пасмяяўся нават з іх:</p>
<p> </p>
<p>— Захварэла?</p>
<p>Што ж такое?</p>
<p>Хваляваліся б вы менш!..</p>
<p>Гэта, мусіць, ад апою,</p>
<p>Даглядайце самі лепш.</p>
<p> </p>
<p>Ды на гэтым Кацярына</p>
<p>Не спынілася, аднак.</p>
<p>І, пакінуўшы дзяўчыну,</p>
<p>Цераз ноч пайшла адна...</p>
<p> </p>
<p>Цемра.</p>
<p>Шляху не прыкмеціць.</p>
<p>З двух бакоў, як здань, гушчар.</p>
<p>Ігальчысты дождж і вецер</p>
<p>Білі ў грудзі, білі ў твар.</p>
<p> </p>
<p>Сосны гнулі долу шыі,</p>
<p>Слаўшы голле па кустах,</p>
<p>Нават птахі лесавыя</p>
<p>Пахаваліся ў дуплах.</p>
<p> </p>
<p>Толькі думка грэла сэрца,</p>
<p>Як пасобіць у бядзе.</p>
<p>І дабралася да месца,</p>
<p>Хоць займаўся новы дзень.</p>
<p> </p>
<p>У калгас з’явіўся рана</p>
<p>З ёй ветфельчар малады,</p>
<p>І, агледзеўшы старанна,</p>
<p>Ён усім сказаў тады,</p>
<p> </p>
<p>Што ў цяляці тым лядашчым,</p>
<p>Што не можа больш устаць,</p>
<p>Страшная хвароба яшчур.</p>
<p>Трэба Кветку закапаць.</p>
<p> </p>
<p>Хоць малая і багата</p>
<p>Слёз тужлівых праліла,</p>
<p>Ды застаўся цэлым статак</p>
<p>Для калгаснага сяла.</p>
<p> </p>
<p>Толькі з той пары нягожай,—</p>
<p>Застудзілі так вятры,—</p>
<p>Кацярына злегла ў ложак,</p>
<p>Прахварэла тыдні тры.</p>
<p> </p>
<p>Як устала, вельмі рады</p>
<p>Усе таварышкі былі,</p>
<p>Ад імя сваёй брыгады</p>
<p>З падарункамі прыйшлі.</p>
<p> </p>
<p>Аж да позняе гадзіны</p>
<p>Дружна гутарка ішла...</p>
<p>Дзён праз колькі Кацярына</p>
<p>На рабоце зноў была.</p>
<p> </p>
<p>На цялятніку любоўна</p>
<p>Аддавала працы час...</p>
<p>· · · · · · · · · · · · · · · · · · ·</p>
<p>Вестка новая раптоўна</p>
<p>Абудзіла ўвесь калгас.</p>
<p> </p>
<p>Разгубіліся жанчыны...</p>
<p>Быццам снег на галаву:</p>
<p>Выклікалі Кацярыну</p>
<p>У Чырвоную Маскву,</p>
<p> </p>
<p>Як найлепшую з брыгады</p>
<p>Ад калгаснае зямлі,</p>
<p>На вялікую нараду</p>
<p>У сталіцы,</p>
<p>у Крамлі.</p>
<p> </p>
<p>Кацярына так узнята</p>
<p>Не была яшчэ ў жыцці.</p>
<p>Хвалявалася занадта,</p>
<p>Не магла ў сябе прыйсці.</p>
<p> </p>
<p>Тое ранне не забудзе,</p>
<p>Сабіралася калі,</p>
<p>Як з усёй акружкі людзі</p>
<p>На праводзіны прыйшлі.</p>
<p> </p>
<p>Як прасілі на астанні</p>
<p>Перадаць паклон Маскве...</p>
<p>· · · · · · · · · · · · · · · · · · ·</p>
<p>Па снягу скрыпучым сані</p>
<p>Павязлі яе у свет.</p>
<p> </p>
<p>Колькі дзён,</p>
<p>нібы хвіліны,</p>
<p>У дарозе перайшлі...</p>
<p>Засядала Кацярына</p>
<p>Дэлегаткай у Крамлі.</p>
<p> </p>
<p>Светлай залаю краіна</p>
<p>Гаварыла і цвіла...</p>
<p>І ніколі Кацярына</p>
<p>Так шчасліва не была.</p>
<p> </p>
<p>Многа ласкі там сустрэла,</p>
<p>Многа цёплых шчырых слоў.</p>
<p>Колькі побач з ёй сядзела</p>
<p>Родных сёстраў і братоў!..</p>
<p> </p>
<p>Дэлегаты слова бралі,</p>
<p>Пачыналі гаварыць.</p>
<p>Аб усім апавядалі</p>
<p>Там палёў гаспадары.</p>
<p> </p>
<p>І чуваць былі ў разгоне</p>
<p>Ясных думак, новых спраў</p>
<p>Галасы Бярозы, Дона,</p>
<p>Зангі, Церака, Дняпра.</p>
<p> </p>
<p>Чуўся гул снягоў Хінгана,</p>
<p>Прыуральскіх шум лясоў,</p>
<p>Пах садоў Аджарыстана,</p>
<p>Рух паўночных рапакоў.</p>
<p> </p>
<p>І дачка сваёй краіны,</p>
<p>Беларускага сяла,</p>
<p>Дэлегатка Кацярына</p>
<p>На трыбуну узышла.</p>
<p> </p>
<p>— Чахлі мы на голых нівах,</p>
<p>Мерлі з голаду вясной,</p>
<p>Мы жывём цяпер шчасліва,</p>
<p>Бо знайшлі кірунак свой.</p>
<p> </p>
<p>Маем яслі, клубы, школы,</p>
<p>Нам адкрыўся цэлы свет.</p>
<p>Ад жанок, дзяўчат вясёлых</p>
<p>Асаблівы наш прывет.</p>
<p> </p>
<p>І мінулага з праклёнам</p>
<p>Мы парвалі кайданы,</p>
<p>Нам відно, як за кардонам</p>
<p>Ходзяць польскія паны.</p>
<p> </p>
<p>Ды панам ніколі болей,</p>
<p>Як раней,</p>
<p>не панаваць,</p>
<p>Не ўладарыць нашым полем,</p>
<p>Нам і сеяць і збіраць.</p>
<p> </p>
<p>Кончыла. Сышла. І ў зале</p>
<p>Запалаў вачэй агонь,</p>
<p>Сэрца білася, сціскала,</p>
<p>Можа, гэта толькі сон?</p>
<p> </p>
<p>І ад шчасця Кацярына</p>
<p>Не магла сябе знайсці.</p>
<p>Чула сэрцам — той хвіліны</p>
<p>Не забудзе у жыцці.</p>
<p> </p>
<p>Хіба ведала учора,</p>
<p>Што шчасліва будзе так...</p>
<p>Над Чырвонай плошчай зоры</p>
<p>Палыхалі, што маяк.</p>
<p>Сцяг чырвоны слаў надзеі</p>
<p>Чалавецтву усяму.</p>
<p>Падышла да Маўзалея.</p>
<p>Пакланілася яму.</p>
<p> </p>
<p>За прыгожы час, за шчасце</p>
<p>Аддала яна паклон,</p>
<p>За дзяцей, бацькоў, багацце,</p>
<p>За ясноту новых дзён.</p>
<p> </p>
<p>Не заснула ноччу тою,</p>
<p>Аб Крамлі ўсплывалі сны...</p>
<p>А назаўтра ўсім героям</p>
<p>Уручалі ордэны.</p>
<p> </p>
<p>Як дачка свайго парода,</p>
<p>Многа маючы заслуг,</p>
<p>І яна узнагароду</p>
<p>Прыняла з гарачых рук.</p>
<p> </p>
<p>Абкружыў яе жаданы</p>
<p>Круг сябровак дарагіх...</p>
<p>Да яе, усхваляванай,</p>
<p>Падышоў сівы камбрыг.</p>
<p> </p>
<p>— Запытацца мне дазвольце.</p>
<p>Вы з Палесся, можа?</p>
<p>— Так!</p>
<p>— У дваццатым ваш на фронце</p>
<p>Ці не быў які сваяк?</p>
<p> </p>
<p>— Ваяваў мой муж Мікола.</p>
<p>З дзіцем я была малым.</p>
<p>Мне пісаў з-пад Вільні. Болей</p>
<p>Не пачула я аб ім...</p>
<p> </p>
<p>І панікла галавою.</p>
<p>Камандзір пачаў расказ</p>
<p>Пра забітага героя,</p>
<p>Пра яго астатні час.</p>
<p> </p>
<p>Біўся ён з панамі многа,</p>
<p>Паў пад Віліяй-ракой...</p>
<p>Рысы твару дарагога</p>
<p>Уставалі перад ёй...</p>
<p> </p>
<p>Вось ён родны аж да болю,</p>
<p>З пікай востраю рука,</p>
<p>Вось імчыцца дымным полем</p>
<p>Ён пры штандары палка.</p>
<p> </p>
<p>Перашкодаў ён не знае,—</p>
<p>Не ў характары яго.</p>
<p>Вось васьмёра абкружае</p>
<p>З панскай шляхты аднаго.</p>
<p> </p>
<p>Качаны галоў іх проста</p>
<p>Адлятаюць пад рукой...</p>
<p>Палажыў пяцёх, а шосты</p>
<p>Свіснуў шабляю крывой.</p>
<p> </p>
<p>І прастор зялёным долам</p>
<p>Захістаўся у вачах,</p>
<p>Смерцю храбрых паў Мікола,</p>
<p>Паў са сцягам на грудзях.</p>
<p> </p>
<p>Кацярына ледзь стрывала,</p>
<p>Сутрымала слёзы ледзь...</p>
<p>Вось калі яна пазнала</p>
<p>Чалавека-мужа смерць.</p>
<p> </p>
<p>Крэмль. Праменных зор рубіны</p>
<p>Асвятляюць горда высь.</p>
<p>Ходзіць плошчай Кацярына</p>
<p>З таварышкаю Шамкіз,</p>
<p> </p>
<p>Што прыехала здалёку,</p>
<p>Ад батумскіх берагоў...</p>
<p>Многа ў гутарцы глыбокай</p>
<p>Шчырых і гарачых слоў.</p>
<p> </p>
<p>Як ім родны месцы тыя,</p>
<p>Дзе займалася зара!</p>
<p>Ноч. Вартуюць вартавыя</p>
<p>Светлы сон правадыра.</p>
<p> </p>
<p>Дзіўным казачным убраннем</p>
<p>Над Масквой агні плывуць...</p>
<p>У шчаслівым хваляванні</p>
<p>Дзве таварышкі ідуць.</p>
<p> </p>
<p>Многа ў іх жаданняў,</p>
<p>сілы.</p>
<p>Многа шчасця у сясцёр.</p>
<p>Што дарогі іх злучыла?</p>
<p>Што з’яднала іх жыццё?</p>
<p> </p>
<p>Дружбай шчыраю, гарачай</p>
<p>Параднілі сэрцы два</p>
<p>Ордэн Леніна за працу</p>
<p>І Чырвоная Масква...</p>
<p> </p>
<p>— Ты бывай, Масква! Заўсёды</p>
<p>Твой у сэрцы светлы час! —</p>
<p>Кацярына мужнай, гордай</p>
<p>Ад’язджала у калгас.</p>
<p> </p>
<p>Зноў гушчар лясоў зялёных,</p>
<p>На палях снягоў абрус.</p>
<p>Беглі шумныя вагоны</p>
<p>Да граніцы ў Беларусь.</p>
<p> </p>
<p>Абуджаўся перад імі</p>
<p>Вечаровы ціхі дол.</p>
<p>Неабсяжная радзіма</p>
<p>Гаманіла навакол.</p>
<p> </p>
<p>Кацярына воч не зводзіць</p>
<p>Ад акна. Здаецца,</p>
<p>збліз,</p>
<p>Па другіх шляхах, на поўдзень</p>
<p>Едзе добрая Шамкіз.</p>
<p> </p>
<p>І што ўсе сябры з яснотай</p>
<p>Многа новых дум вязуць,</p>
<p>Узлятаюць самалёты,</p>
<p>Караблі ўдаль плывуць.</p>
<p> </p>
<p>Іх чакаюць у брыгадах,</p>
<p>На вакзалах, ў гарадах,</p>
<p>Пагранічнікі ў засадах,</p>
<p>Дзеці ў школах і садах,</p>
<p> </p>
<p>Што шчаслівыя бясконца</p>
<p>Матак радасных вітаць...</p>
<p>За зямлю пад гэткім сонцам</p>
<p>Лёгка нават паміраць.</p>
<p> </p>
<p>Так за думамі гадзіны</p>
<p>Адляталі чарадой...</p>
<p>Ноч прайшла. І Кацярына</p>
<p>Зноў на станцыі сваёй.</p>
<p> </p>
<p>Сустракалі у раёне,</p>
<p>І пасля вітальных слоў,—</p>
<p>На калгаснай парцы коней</p>
<p>Варачаецца дамоў.</p>
<p> </p>
<p>Паглядае Кацярына</p>
<p>На бярозавы бальшак:</p>
<p>Вось знаёмыя мясціны,</p>
<p>На гары стары вятрак</p>
<p> </p>
<p>Кружыць крыллямі-рукамі,</p>
<p>Сабіраючы вятры...</p>
<p>Сакавік ідзе палямі,</p>
<p>Запявае у бары.</p>
<p> </p>
<p>Ручаінамі прыбраны</p>
<p>Ён, вясновы чарадзей.</p>
<p>Сэрца б’ецца несціхана,</p>
<p>Сэрца просіцца з грудзей.</p>
<p> </p>
<p>Вунь гаі — падаць рукою,</p>
<p>Дзе маленства адышло.</p>
<p>Блізка млын па-пад ракою,</p>
<p>Хутка роднае сяло.</p>
<p> </p>
<p>Бліжай месца дарагое,</p>
<p>Хаты вокнамі глядзяць...</p>
<p>І здзівіла: што такое —</p>
<p>Людзі з кветкамі стаяць.</p>
<p> </p>
<p>Як пад’ехала, сяброўкі</p>
<p>Падхапілі ўсе яе.</p>
<p>Ці не сон прыйшоў ізноўку?</p>
<p>Не, яна не пазнае...</p>
<p> </p>
<p>Не пазнаць нічога зблізку.</p>
<p>Як змянілася кругом!..</p>
<p>На прыстанішчы бабыльскім</p>
<p>Новы пяцісценны дом.</p>
<p> </p>
<p>Дзе ж, хаціна ты старая?</p>
<p>Не відно таго кутка...</p>
<p>І смяецца, абдымае</p>
<p>Маці родная дачка.</p>
<p> </p>
<p>У шаўковым, новым плацці</p>
<p>Запрашае ўсіх за стол...</p>
<p>Слёзы матчыны ад шчасця</p>
<p>Пакаціліся на дол.</p>
<p> </p>
<p>Падышоў і прывітаўся,</p>
<p>Да дзвярэй яе павёў</p>
<p>Самы стары у калгасе</p>
<p>Дзед сівы пад сто гадоў,</p>
<p> </p>
<p>Прымаўляючы няспынна,</p>
<p>Хлеб трымаючы ў руках:</p>
<p>— Кацярына!.. Кацярына!..</p>
<p>Бабылёвая дачка...</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>