<div class="container">
<div class="book-utils">
<div id="qrcode"></div>
<a href="/Piatrus_Brouka/Viersy_1965-1972.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1965-1972 -->
<!-- HEADER_FIELD Edition: Броўка П. Збор твораў: У 9 т. - Т. 4. Вершы, паэма 1965-1972.- Мн.: Маст. літ., 1989. - с. 7-494, 511-522 -->
<!-- HEADER_FIELD FirstPublicationYear: 1965-1973 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1989 -->
<!-- HEADER_FIELD SectionAuthor: Вершы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вершы (1965–1972) -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Вершы (1965–1972)</h2>
<div style="height: 3rem"></div>
<!-- TOC_BEGIN -->
<a href="#chapter1">* * *</a><br/>
<a href="#chapter2">ЯК ЧАС МЯНЯЕЦЦА І ЛЮДЗІ...</a><br/>
<a href="#chapter3">НЕ ХАЧУ</a><br/>
<a href="#chapter4">МАГІЛА НЕВЯДОМАГА САЛДАТА</a><br/>
<a href="#chapter5">ПІЛЬШЧЫКІ</a><br/>
<a href="#chapter6">* * *</a><br/>
<a href="#chapter7">ЗА АКНОМ ПАЖАР ЗЯЛЁНЫ</a><br/>
<a href="#chapter8">* * *</a><br/>
<a href="#chapter9">* * *</a><br/>
<a href="#chapter10">ГРУЗІНСКАЯ ПЕСНЯ</a><br/>
<a href="#chapter11">* * *</a><br/>
<a href="#chapter12">* * *</a><br/>
<a href="#chapter13">* * *</a><br/>
<a href="#chapter14">* * *</a><br/>
<a href="#chapter15">КРЫЎДНА</a><br/>
<a href="#chapter16">ДЫПЛАМАТ</a><br/>
<a href="#chapter17">* * *</a><br/>
<a href="#chapter18">* * *</a><br/>
<a href="#chapter19">* * *</a><br/>
<a href="#chapter20">«ПАЛКОЎНІК»</a><br/>
<a href="#chapter21">* * *</a><br/>
<a href="#chapter22">* * *</a><br/>
<a href="#chapter23">ІМЕМ РЭСПУБЛІКІ</a><br/>
<a href="#chapter24">* * *</a><br/>
<a href="#chapter25">БЯРЭЗІНСКІ ЗАПАВЕДНІК</a><br/>
<a href="#chapter26">* * *</a><br/>
<a href="#chapter27">* * *</a><br/>
<a href="#chapter28">СКРЫПКА</a><br/>
<a href="#chapter29">ДОБРА УСЮДЫ НАРАДЗІЦЦА...</a><br/>
<a href="#chapter30">АГНІ КАСТРЫЧНІКА</a><br/>
<a href="#chapter31">БЕЛЫ РАМОНАК</a><br/>
<a href="#chapter32">ШЧАСЛІВАЯ ГАДЗІНА</a><br/>
<a href="#chapter33">ГОРА — ГОРЫ</a><br/>
<a href="#chapter34">ШЛЯХ ПЕСНІ</a><br/>
<a href="#chapter35">КАМЕНЬ</a><br/>
<a href="#chapter36">А ТЫ ІДЗІ!</a><br/>
<a href="#chapter37">БУДЗЬ ВЕРНЫ!</a><br/>
<a href="#chapter38">* * *</a><br/>
<a href="#chapter39">З ДЗЁН МАЛЕНСТВА</a><br/>
<a href="#chapter40">ВАЛРЭЎКОМАЎСКІ КУР’ЕР</a><br/>
<a href="#chapter41">ЦЯЖКІ НАСТРОЙ</a><br/>
<a href="#chapter42">* * *</a><br/>
<a href="#chapter43">Я ПРАШУ ЦЯБЕ, МАСТАЦТВА...</a><br/>
<a href="#chapter44">У НАВАЛЬНІЦУ</a><br/>
<a href="#chapter45">* * *</a><br/>
<a href="#chapter46">НАГАРОДА</a><br/>
<a href="#chapter47">КРОПЛЯ КРЫВІ</a><br/>
<a href="#chapter48">З ГЛЫБІНЬ ГРУДЗЕЙ</a><br/>
<a href="#chapter49">АДРАСЫ</a><br/>
<a href="#chapter50">КРАСАВАННЕ</a><br/>
<a href="#chapter51">МАНЮКА</a><br/>
<a href="#chapter52">БАГАТА, РОДНАЯ ТЫ МОВА...</a><br/>
<a href="#chapter53">* * *</a><br/>
<a href="#chapter54">СТРУНЫ</a><br/>
<a href="#chapter55">* * *</a><br/>
<a href="#chapter56">СКАРГІ ЗЯМЛІ</a><br/>
<a href="#chapter57">* * *</a><br/>
<a href="#chapter58">* * *</a><br/>
<a href="#chapter59">Я ВАС АДНОЛЬКАВА ЛЮБЛЮ...</a><br/>
<a href="#chapter60">ЗАЯВЫ</a><br/>
<a href="#chapter61">* * *</a><br/>
<a href="#chapter62">* * *</a><br/>
<a href="#chapter63">* * *</a><br/>
<a href="#chapter64">* * *</a><br/>
<a href="#chapter65">РАЗМОВА З ДЗВІНОЮ</a><br/>
<a href="#chapter66">ПАРОГ</a><br/>
<a href="#chapter67">З ВЕТРАМ НАРОСХРЫСТ</a><br/>
<a href="#chapter68">* * *</a><br/>
<a href="#chapter69">ЯК МАЯ БАБКА НА ЕФРАСІННЮ ХАДЗІЛА...</a><br/>
<a href="#chapter70">ПЕРАЎТВАРЭННЕ</a><br/>
<a href="#chapter71">* * *</a><br/>
<a href="#chapter72">ТАЙНЫ</a><br/>
<a href="#chapter73">* * *</a><br/>
<a href="#chapter74">ДУДАР</a><br/>
<a href="#chapter75">ХАРАКТАРЫ</a><br/>
<a href="#chapter76">ТАШКЕНТ ТЫ Ў СЭРЦЫ!</a><br/>
<a href="#chapter77">Я ЧАЛАВЕК</a><br/>
<a href="#chapter78">ЯК ІГРАЮЦЬ ЗАЙЧЫКІ...</a><br/>
<a href="#chapter79">* * *</a><br/>
<a href="#chapter80">ПЛЯТКАР</a><br/>
<a href="#chapter81">СТАЛАСЦЬ НЕ СТАРАСЦЬ</a><br/>
<a href="#chapter82">* * *</a><br/>
<a href="#chapter83">* * *</a><br/>
<a href="#chapter84">А ДЗЕ ЯНА?</a><br/>
<a href="#chapter85">ІМЯ</a><br/>
<a href="#chapter86">КАРА</a><br/>
<a href="#chapter87">ЯЧЭЙКА</a><br/>
<a href="#chapter88">НЕ ЗАСТАВАЙСЯ ТЫ АДЗІН...</a><br/>
<a href="#chapter89">ТАВАРЫШ</a><br/>
<a href="#chapter90">ЖЫЦЦЁ — КАРАБЕЛЬ</a><br/>
<a href="#chapter91">А ЛЕНІН НАМ КАЖА...</a><br/>
<a href="#chapter92">ГЕРОЙ</a><br/>
<a href="#chapter93">* * *</a><br/>
<a href="#chapter94">* * *</a><br/>
<a href="#chapter95">* * *</a><br/>
<a href="#chapter96">ЧАКАЮ...</a><br/>
<a href="#chapter97">НІЦАЯ ВЯРБА</a><br/>
<a href="#chapter98">ЧАРГОВАЯ РАЗМОВА СА ШПАКОМ</a><br/>
<a href="#chapter99">ЯК ПЛАКАЛІ ЛІСТЫ...</a><br/>
<a href="#chapter100">* * *</a><br/>
<a href="#chapter101">СПОВЕДЗЬ</a><br/>
<a href="#chapter102">СВЯТА</a><br/>
<a href="#chapter103">* * *</a><br/>
<a href="#chapter104">* * *</a><br/>
<a href="#chapter105">ПЯРО</a><br/>
<a href="#chapter106">* * *</a><br/>
<a href="#chapter107">КУРГАНЫ СЛАВЫ</a><br/>
<a href="#chapter108">СЦЯНА КРАМЛЁЎСКАЯ</a><br/>
<a href="#chapter109">ПЕРШЬІ КАМІСАР</a><br/>
<a href="#chapter110">* * *</a><br/>
<a href="#chapter111">САЛДАТ РЭВАЛЮЦЫІ</a><br/>
<a href="#chapter112">НА СВАЁЙ ЗЯМЛІ</a><br/>
<a href="#chapter113">* * *</a><br/>
<a href="#chapter114">* * *</a><br/>
<a href="#chapter115">АЭРА</a><br/>
<a href="#chapter116">У ТРУБЫ ТРУБІЦЕ!..</a><br/>
<a href="#chapter117">АСЕННІ ВЕЦЕР</a><br/>
<a href="#chapter118">* * *</a><br/>
<a href="#chapter119">* * *</a><br/>
<a href="#chapter120">СКНАРА</a><br/>
<a href="#chapter121">* * *</a><br/>
<a href="#chapter122">* * *</a><br/>
<a href="#chapter123">ПОЗНЯЯ ВОСЕНЬ</a><br/>
<a href="#chapter124">* * *</a><br/>
<a href="#chapter125">* * *</a><br/>
<a href="#chapter126">ПРА ЧЫРВОНУЮ ЗОРКУ</a><br/>
<a href="#chapter127">ІЗНОЎ РАЗМОВА З БУСЛАМ</a><br/>
<a href="#chapter128">* * *</a><br/>
<a href="#chapter129">* * *</a><br/>
<a href="#chapter130">ГЭТА МАЁ СЭРЦА</a><br/>
<a href="#chapter131">* * *</a><br/>
<a href="#chapter132">* * *</a><br/>
<a href="#chapter133">* * *</a><br/>
<a href="#chapter134">* * *</a><br/>
<a href="#chapter135">* * *</a><br/>
<a href="#chapter136">* * *</a><br/>
<a href="#chapter137">У ЛЕНІНГРАДЗЕ</a><br/>
<a href="#chapter138">ОДА ЗУБРУ</a><br/>
<a href="#chapter139">* * *</a><br/>
<a href="#chapter140">СТАРЫ ГОРАД</a><br/>
<a href="#chapter141">* * *</a><br/>
<a href="#chapter142">ХЛЕБ</a><br/>
<a href="#chapter143">* * *</a><br/>
<a href="#chapter144">ЧЫРВОНЫЯ СЛЕДАПЫТЫ</a><br/>
<a href="#chapter145">У ШАРУЮ ГАДЗІНУ</a><br/>
<a href="#chapter146">КУПАЛАЎЦАМ</a><br/>
<a href="#chapter147">ВЕТЭРАН</a><br/>
<a href="#chapter148">ПАМІЖ ПАХІЛЕНЫХ БЯРОЗ</a><br/>
<a href="#chapter149">НОЧ</a><br/>
<a href="#chapter150">БЫЎ Я СЕЛЬКОРАМ</a><br/>
<a href="#chapter151">ВЕРНАСЦЬ</a><br/>
<a href="#chapter152">* * *</a><br/>
<a href="#chapter153">* * *</a><br/>
<a href="#chapter154">ПАРТЫЗАНСКІ ТЭЛЕГРАФ</a><br/>
<a href="#chapter155">ЛЯСНЫЯ РЫЦАРЫ</a><br/>
<a href="#chapter156">* * *</a><br/>
<a href="#chapter157">* * *</a><br/>
<a href="#chapter158">ДАРУЙ!</a><br/>
<a href="#chapter159">* * *</a><br/>
<a href="#chapter160">ПРЫЯЗДЖАЙ</a><br/>
<a href="#chapter161">* * *</a><br/>
<a href="#chapter162">* * *</a><br/>
<a href="#chapter163">* * *</a><br/>
<a href="#chapter164">Я АДТУЛЬ...</a><br/>
<a href="#chapter165">* * *</a><br/>
<a href="#chapter166">* * *</a><br/>
<a href="#chapter167">* * *</a><br/>
<a href="#chapter168">* * *</a><br/>
<a href="#chapter169">* * *</a><br/>
<a href="#chapter170">* * *</a><br/>
<a href="#chapter171">* * *</a><br/>
<a href="#chapter172">* * *</a><br/>
<a href="#chapter173">* * *</a><br/>
<a href="#chapter174">ЖОЛУД</a><br/>
<a href="#chapter175">* * *</a><br/>
<a href="#chapter176">* * *</a><br/>
<a href="#chapter177">* * *</a><br/>
<a href="#chapter178">* * *</a><br/>
<a href="#chapter179">* * *</a><br/>
<a href="#chapter180">СЯДЖУ Я Ў АРХІВЕ...</a><br/>
<a href="#chapter181">* * *</a><br/>
<a href="#chapter182">* * *</a><br/>
<a href="#chapter183">* * *</a><br/>
<a href="#chapter184">* * *</a><br/>
<a href="#chapter185">* * *</a><br/>
<a href="#chapter186">* * *</a><br/>
<a href="#chapter187">ХВАРОБА</a><br/>
<a href="#chapter188">* * *</a><br/>
<a href="#chapter189">НЕ СПІЦЦА...</a><br/>
<a href="#chapter190">* * *</a><br/>
<a href="#chapter191">* * *</a><br/>
<a href="#chapter192">* * *</a><br/>
<a href="#chapter193">* * *</a><br/>
<a href="#chapter194">НАПЕРАКОР</a><br/>
<a href="#chapter195">* * *</a><br/>
<a href="#chapter196">ДЗВЕ ДУШЫ</a><br/>
<a href="#chapter197">* * *</a><br/>
<a href="#chapter198">* * *</a><br/>
<a href="#chapter199">* * *</a><br/>
<a href="#chapter200">МАЛЮСЯ...</a><br/>
<a href="#chapter201">* * *</a><br/>
<a href="#chapter202">* * *</a><br/>
<a href="#chapter203">* * *</a><br/>
<a href="#chapter204">І НЕХТА ЎСПОМНІЦЬ ПРА МЯНЕ</a><br/>
<a href="#chapter205">АЛЕ І ТЫМ Я ГАНАРУСЯ...</a><br/>
<a href="#chapter206">ЯК МАЛАДЫЯ МЫ ЖЫЛІ</a><br/>
<a href="#chapter207">* * *</a><br/>
<a href="#chapter208">БЕЛАРУСІ</a><br/>
<a href="#chapter209">ПЯТРАСУ ЦВІРКУ</a><br/>
<a href="#chapter210">ЯШЧЭ АБ ПРОДКАХ</a><br/>
<a href="#chapter211">ГАРНІСТ</a><br/>
<a href="#chapter212">У ЗАМКУ РАДЗІВІЛА</a><br/>
<a href="#chapter213">Я СЁННЯ РАДЫ І МАЛОМУ...</a><br/>
<a href="#chapter214">* * *</a><br/>
<a href="#chapter215">ПЕРШАЯ ЗАПІСКА</a><br/>
<a href="#chapter216">* * *</a><br/>
<a href="#chapter217">ЧОРНАЯ ЗДРАДА</a><br/>
<a href="#chapter218">СВАРКА</a><br/>
<a href="#chapter219">* * *</a><br/>
<a href="#chapter220">У МІХАЙЛАЎСКІМ</a><br/>
<a href="#chapter221">I Я НЕ БАЧУ...</a><br/>
<a href="#chapter222">МІХАІЛУ СВЯТЛОВУ</a><br/>
<a href="#chapter223">БУДАН</a><br/>
<a href="#chapter224">* * *</a><br/>
<a href="#chapter225">У ГОРА ДОЎГІЯ РУКІ</a><br/>
<a href="#chapter226">БЛУКАННЕ Ў ЛЕСЕ</a><br/>
<a href="#chapter227">* * *</a><br/>
<a href="#chapter228">«НЕХ ЖЬІЕ!» І «НЯХАЙ ЖЫВЕ!»</a><br/>
<a href="#chapter229">ДОЛАР-ЗАБОЙЦА</a><br/>
<a href="#chapter230">АДЗІНСТВА</a><br/>
<a href="#chapter231">КОНЬ СТАЛЁВЫ</a><br/>
<a href="#chapter232">ЦУД</a><br/>
<a href="#chapter233">* * *</a><br/>
<a href="#chapter234">* * *</a><br/>
<a href="#chapter235">* * *</a><br/>
<a href="#chapter236">* * *</a><br/>
<a href="#chapter237">* * *</a><br/>
<a href="#chapter238">У «ПАРТЫЗАНСКІМ БАРЫ»</a><br/>
<a href="#chapter239">ТРЫВОЖНАЕ АКНО</a><br/>
<a href="#chapter240">* * *</a><br/>
<a href="#chapter241">* * *</a><br/>
<a href="#chapter242">* * *</a><br/>
<a href="#chapter243">У ПАРКУ КУРОРТНЫМ</a><br/>
<a href="#chapter244">* * *</a><br/>
<a href="#chapter245">ВЕЦЕР</a><br/>
<a href="#chapter246">КУЛЯ</a><br/>
<a href="#chapter247">ІДУ ЗА ІМ...</a><br/>
<a href="#chapter248">КНІГА</a><br/>
<a href="#chapter249">* * *</a><br/>
<a href="#chapter250">* * *</a><br/>
<a href="#chapter251">* * *</a><br/>
<a href="#chapter252">* * *</a><br/>
<a href="#chapter253">* * *</a><br/>
<a href="#chapter254">* * *</a><br/>
<a href="#chapter255">* * *</a><br/>
<a href="#chapter256">* * *</a><br/>
<a href="#chapter257">* * *</a><br/>
<a href="#chapter258">Я НЕ ПРАВІНЦЫЯ!..</a><br/>
<a href="#chapter259">ЯК ТОЙ ПЕРАДАТЧЫК...</a><br/>
<a href="#chapter260">* * *</a><br/>
<a href="#chapter261">ПАМЯЦІ МІКАЛАЯ РЫЛЕНКАВА</a><br/>
<a href="#chapter262">* * *</a><br/>
<a href="#chapter263">ХВАЛЯВАННЕ</a><br/>
<a href="#chapter264">* * *</a><br/>
<a href="#chapter265">ДЗЕНЬ ДОБРЫ...</a><br/>
<a href="#chapter266">У КУНЦАВЕ</a><br/>
<a href="#chapter267">ПЕРШЫЯ СПЕКТАКЛІ</a><br/>
<a href="#chapter268">ЯК ЛЕТА ЎБЯРЭЦЦА...</a><br/>
<a href="#chapter269">ДАРОГІ</a><br/>
<a href="#chapter270">МОВА ВЯТРОЎ</a><br/>
<a href="#chapter271">ЖАДАННЕ</a><br/>
<a href="#chapter272">НА МАГІЛЕ МАРКСА</a><br/>
<a href="#chapter273">* * *</a><br/>
<a href="#chapter274">ЗВАРОТ ДА БЯРОЗАК</a><br/>
<a href="#chapter275">КАБ ТОЛЬКІ НЕ БЫЛО ВАЙНЫ...</a><br/>
<a href="#chapter276">МНЕ ДА ЎСЯГО СЯГОННЯ СПРАВА...</a><br/>
<a href="#chapter277">ЗДАЕЦЦА, ДУБ СА МНОЙ ГАВОРЫЦЬ...</a><br/>
<a href="#chapter278">СНЯДАННЕ</a><br/>
<a href="#chapter279">* * *</a><br/>
<a href="#chapter280">ВОСЕННЮ</a><br/>
<a href="#chapter281">* * *</a><br/>
<a href="#chapter282">БЫЦЬ КАМУНІСТАМ...</a><br/>
<a href="#chapter283">* * *</a><br/>
<a href="#chapter284">МОЙ ЧОВЕН</a><br/>
<a href="#chapter285">ОЙ, ЧАЛОМ, ЧАЛОМ...</a><br/>
<a href="#chapter286">У НАСТУПНЫМ ВЕКУ...</a><br/>
<a href="#chapter287">* * *</a><br/>
<a href="#chapter288">ПАНЯДЗЕЛАК</a><br/>
<a href="#chapter289">ЮНАКАМ АЙЧЫННАЙ</a><br/>
<a href="#chapter290">МІНСК — СТАЛІЦА</a><br/>
<a href="#chapter291">* * *</a><br/>
<a href="#chapter292">* * *</a><br/>
<a href="#chapter293">* * *</a><br/>
<a href="#chapter294">АБ ХУТКАЙ ДАПАМОЗЕ</a><br/>
<a href="#chapter295">АХ, КАБ ХУТЧЭЙ...</a><br/>
<a href="#chapter296">МАЛЮНКІ ВОСЕНІ</a><br/>
<a href="#chapter297">МЕРА</a><br/>
<a href="#chapter298">ЗІМОВЫЯ МАЛЮНКІ</a><br/>
  <a href="#chapter299">І</a><br/>
  <a href="#chapter300">ІІ</a><br/>
  <a href="#chapter301">ІІІ</a><br/>
  <a href="#chapter302">IV</a><br/>
<a href="#chapter303">ПРА КРАТЫ</a><br/>
<a href="#chapter304">РАЗМОВА З ЛЕСАМ</a><br/>
<a href="#chapter305">ГЕРОІ</a><br/>
<a href="#chapter306">ІНТЭЛЕКТУАЛ</a><br/>
<a href="#chapter307">МЁРТВАЯ ВЁСКА</a><br/>
<a href="#chapter308">ЖЫВУ ЗАДУМАМІ ТВАІМІ</a><br/>
<a href="#chapter309">Я ВАМ СКАЖУ...</a><br/>
<a href="#chapter310">КАЛІ ІДЗЕ САЛДАТАЎ СТРОЙ...</a><br/>
<a href="#chapter311">ВЫ ЧУЛІ, ЯК ПЛАЧУЦЬ ДРЭВЫ?..</a><br/>
<a href="#chapter312">МАЁЙ КРАІНЕ</a><br/>
<a href="#chapter313">КАЛІ ТЫ ЎДАЛА ДЗЕНЬ ПАЧНЕШ...</a><br/>
<a href="#chapter314">ЯШЧЭ САЛДАТ...</a><br/>
<a href="#chapter315">* * *</a><br/>
<a href="#chapter316">КАЛІ ЛАСКА!</a><br/>
<a href="#chapter317">СМАЧНЕЙ БЫЛО...</a><br/>
<a href="#chapter318">ТЫ ПА ХАРАКТАРУ САРОКА...</a><br/>
<a href="#chapter319">У НАВАЛЬНІЦУ</a><br/>
<a href="#chapter320">МАІМ СЯБРАМ</a><br/>
<a href="#chapter321">ПЧАЛІНЫ ДОМ</a><br/>
<a href="#chapter322">ПАРАНЕНЫ</a><br/>
<a href="#chapter323">* * *</a><br/>
<a href="#chapter324">МНЕ ШМАТ ЦЯЖЭЙ</a><br/>
<a href="#chapter325">* * *</a><br/>
<a href="#chapter326">* * *</a><br/>
<a href="#chapter327">ЗАЙЗДРАСЦЬ</a><br/>
<a href="#chapter328">ЧАКАЎ Я АДКАЗУ...</a><br/>
<a href="#chapter329">ПАКУТЫ АДНАГО ЗАКАХАНАГА</a><br/>
<a href="#chapter330">І СМЕРЦЬ НЕ СМЕРЦЬ!..</a><br/>
<a href="#chapter331">РАНЫ</a><br/>
<a href="#chapter332">КРАНЫ</a><br/>
<a href="#chapter333">РАЙНІСАВЫ СОСНЫ</a><br/>
<a href="#chapter334">СТРАХ</a><br/>
<a href="#chapter335">КАЛІ Я КРОЮ БОХАН ХЛЕБА</a><br/>
<a href="#chapter336">Я ЎСЁ ДАЛЕЙ ПЛЫВУ...</a><br/>
<a href="#chapter337">КАБ ЗНОЎ</a><br/>
<a href="#chapter338">* * *</a><br/>
<a href="#chapter339">НАША ЗМЕНА</a><br/>
<a href="#chapter340">ДАЙ ПАГАВОРЫМ ПА ДУШЫ...</a><br/>
<a href="#chapter341">ПЕРШЫ ВЕРШ</a><br/>
<a href="#chapter342">МАЛЫ РУЧАЙ І ВАДАСПАД</a><br/>
<a href="#chapter343">РАКЕТА</a><br/>
<a href="#chapter344">УПРАВІМ РОЗУМ...</a><br/>
<a href="#chapter345">МАЯ САВЕЦКАЯ УЛАДА</a><br/>
<a href="#chapter346">ВІДАЦЬ, ПАГАДЗІЎСЯ Б КОЖНЫ...</a><br/>
<a href="#chapter347">* * *</a><br/>
<a href="#chapter348">Я Ў ЛЮСТРА НЕ ХАЧУ ГЛЯДЗЕЦЬ...</a><br/>
<a href="#chapter349">ПЕСНЯ ХЛЕБУ</a><br/>
<a href="#chapter350">ТЫ ДЛЯ МЯНЕ...</a><br/>
<a href="#chapter351">ЗЯЛЁНЫМ ПОЛЫМЕМ ШУГАЕ...</a><br/>
<a href="#chapter352">ЯК ДЗЕНЬ ПАЧНЕЦЦА...</a><br/>
<a href="#chapter353">* * *</a><br/>
<a href="#chapter354">ЗМАГАННЕ З ТУГОЮ</a><br/>
<a href="#chapter355">* * *</a><br/>
<a href="#chapter356">ВІШНЯ</a><br/>
<a href="#chapter357">ВЯСНОВАЕ</a><br/>
<a href="#chapter358">Я РАДЫ ТЫМ, ШТО ЖЫЎ ТАДЫ...</a><br/>
<a href="#chapter359">ПАД НЕВЯЛІЧКІМ КУРГАНОМ</a><br/>
<a href="#chapter360">Я САМ — РАКА!..</a><br/>
<a href="#chapter361">ПАКУТЫ</a><br/>
<a href="#chapter362">МУТНЯР</a><br/>
<a href="#chapter363">* * *</a><br/>
<a href="#chapter364">ГАЗЕТА</a><br/>
<a href="#chapter365">МАЛЯР</a><br/>
<a href="#chapter366">СЯБРУ-КРЫТЫКУ</a><br/>
<a href="#chapter367">КАЖУ ТАБЕ</a><br/>
<a href="#chapter368">ПРЫКМЕТЫ ВЯСНЫ</a><br/>
<a href="#chapter369">ПАРТЫЗАНСКАЯ ЛЮБОЎ</a><br/>
<a href="#chapter370">ЛЕПЕЛЬ</a><br/>
<a href="#chapter371">НЯЗМЕННЫ ВОІН</a><br/>
<a href="#chapter372">А СОНЦА ТЧЭ СВАЕ ВАЛОКНЫ...</a><br/>
<a href="#chapter373">КУПАЛА І КОЛАС, ВЫ НАС ГАДАВАЛІ...</a><br/>
<a href="#chapter374">* * *</a><br/>
<a href="#chapter375">* * *</a><br/>
<a href="#chapter376">ДЗЯКУЙ ВАМ...</a><br/>
  <a href="#chapter377">I</a><br/>
  <a href="#chapter378">ІІ</a><br/>
  <a href="#chapter379">ІІІ</a><br/>
  <a href="#chapter380">IV</a><br/>
  <a href="#chapter381">V</a><br/>
  <a href="#chapter382">VI</a><br/>
  <a href="#chapter383">VII</a><br/>
  <a href="#chapter384">VIII</a><br/>
<a href="#chapter385">БРАХНЯ</a><br/>
<a href="#chapter386">МАДОННА</a><br/>
<a href="#chapter387">ПРАПОЛКА</a><br/>
<a href="#chapter388">СТЫХІЯ</a><br/>
<a href="#chapter389">ПАШТОВАЯ СКРЫНКА</a><br/>
<a href="#chapter390">НА ПЛОШЧЫ ПЕРАМОГІ</a><br/>
<a href="#chapter391">ДАБРО</a><br/>
<a href="#chapter392">ЧОРНЫ ДЗЕНЬ</a><br/>
<a href="#chapter393">МАЯ АНКЕТА</a><br/>
<a href="#chapter394">СЛАЎЛЮ!</a><br/>
<a href="#chapter395">МОРА</a><br/>
<a href="#chapter396">РУНЬ</a><br/>
<a href="#chapter397">КРЫЖЫ І ЗОРКІ</a><br/>
<a href="#chapter398">* * *</a><br/>
<a href="#chapter399">МУЗЫКА</a><br/>
<a href="#chapter400">* * *</a><br/>
<a href="#chapter401">ЦІ Ж ГЭТА ПРАЎДА?..</a><br/>
<a href="#chapter402">І СМЕХ І ПЛАЧ...</a><br/>
<a href="#chapter403">НЕ МАГУ ПАГАДЗІЦЦА...</a><br/>
<a href="#chapter404">ЧАС ПІША...</a><br/>
<a href="#chapter405">АРУ ДЛЯ ЎСІХ...</a><br/>
<a href="#chapter406">А Я ЧАКАЮ...</a><br/>
<a href="#chapter407">ПРЫХОДЗІЦЬ РАНІЦА Ў АКНО...</a><br/>
<a href="#chapter408">ЧАПАЙ ПА ВУЛІЦЫ ІДЗЕ...</a><br/>
<a href="#chapter409">СПІЦЬ ЗЕРНЕ...</a><br/>
<a href="#chapter410">ЖЫЦЦЁ ПРАХОДЗІМ...</a><br/>
<a href="#chapter411">ЗА ЎСЁ ДАРАЖЭЙ...</a><br/>
<a href="#chapter412">* * *</a><br/>
<a href="#chapter413">ЛЮДСКОЕ СЭРЦА</a><br/>
<a href="#chapter414">НАВАСЁЛ</a><br/>
<a href="#chapter415">* * *</a><br/>
<a href="#chapter416">АПОШНІЯ ПАВЕДАМЛЕННІ</a><br/>
<a href="#chapter417">А ДНІ, ШТО МАЛАНКІ, У НАС...</a><br/>
<a href="#chapter418">ВОЙНЫ Б НЕ З’ЯЎЛЯЛІСЯ...</a><br/>
<a href="#chapter419">РАЗМОВА З ЭЛЬБРУСАМ</a><br/>
<a href="#chapter420">МЫ ДЗЕЦІ ЎСЕ АДЗІНАЙ МАЦІ...</a><br/>
<a href="#chapter421">СЯБРАМ-ПЕРАКЛАДЧЫКАМ</a><br/>
<a href="#chapter422">ВЯСЁЛКА</a><br/>
<a href="#chapter423">АБЫ-ЯКОЙ НЕ ЗАСТАВАЙСЯ!</a><br/>
<a href="#chapter424">КАЎКАЗСКІЯ ЗАМАЛЁЎКІ</a><br/>
<a href="#chapter425">ЧАМУ Я ГЭТАК ВАС ЛЮБЛЮ?</a><br/>
<a href="#chapter426">РАКА</a><br/>
<a href="#chapter427">НЕБА</a><br/>
<a href="#chapter428">ІІ</a><br/>
  <a href="#chapter429">ПАЭМА</a><br/>
  <a href="#chapter430"></a><br/>
<a href="#chapter431">ІІІ</a><br/>
  <a href="#chapter432">ВЕРШЫ</a><br/>
<a href="#chapter433">ПАМЯЦІ ГЕРОЯЎ</a><br/>
<a href="#chapter434">РУСКІ Ў КОСМАСЕ</a><br/>
<a href="#chapter435">САЛДАТЫ</a><br/>
<a href="#chapter436">ДЖОН РЫД</a><br/>
<a href="#chapter437">* * *</a><br/>
<a href="#chapter438">* * *</a><br/>
<a href="#chapter439">НАДЗЕЯ</a><br/>
<a href="#chapter440">* * *</a><br/>
<a href="#chapter441">* * *</a><br/>
<a href="#chapter442">МАРЫ</a><br/>
<a href="#chapter443">* * *</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>* * *</h3>
<p>А мой даўно імкнецца верш</p>
<p>Дарогамі нязменнымі.</p>
<p>Ну адгукніся, як жывеш,</p>
<p>Хоць за якімі сценамі.</p>
<p> </p>
<p>Ды выйдзі. Чуеш? Ветру свіст —</p>
<p>Хутчэй ад пошты коннае.</p>
<p>На ганак твой прынёс ён ліст,</p>
<p>Пісьмо маё бяссоннае.</p>
<p> </p>
<p>І ведай добра ты адно:</p>
<p>Не посвіст буры чуецца,</p>
<p>Не вецер грукае ў акно —</p>
<p>Душа мая хвалюецца.</p>
<p> </p>
<p>Глянь у яе — няма глыбей.</p>
<p>Дзе ёсць пачуцце роўнае?</p>
<p>Я нават дзякую табе,</p>
<p>Што сэрца неспакойнае.</p>
<p> </p>
<p> </p>
<h3><a id="chapter2"></a>ЯК ЧАС МЯНЯЕЦЦА І ЛЮДЗІ...</h3>
<p>Жыццёпіс іх зусім кароткі:</p>
<p>Пні карчавалі, жалі хлеб,</p>
<p>Жылі ў лясах спрадвеку продкі,</p>
<p>Нямнога ў іх было патрэб.</p>
<p> </p>
<p>Ды што, якія там патрэбы,</p>
<p>Па-простаму яны жылі:</p>
<p>Калі быў хлеб, вада да хлеба —</p>
<p>Ўсе задаволены былі.</p>
<p> </p>
<p>З камення выкладуць пячуркі,</p>
<p>Паложаць смалякоў на под,</p>
<p>Праб’юць у стрэхах нізкіх дзюркі</p>
<p>І рады — ёсць для дыму ход.</p>
<p> </p>
<p>Вятры спявалі ім нязменна,</p>
<p>Пакуль па хатах не паснуць,</p>
<p>А нам цяпер — давай антэны,</p>
<p>Каб бачыць свет увесь і чуць.</p>
<p> </p>
<p>Каб наглядаць, як пеніць мора,</p>
<p>Каб чуць здалёк, як недзе там</p>
<p>І зорка з зоркаю гаворыць,</p>
<p>І што нам кажа месяц сам.</p>
<p> </p>
<p>А час ідзе, такі імклівы,—</p>
<p>Што бачыць дзень, не бачыў век.</p>
<p>І нас усіх ужо не дзівіць —</p>
<p>Чаго не знойдзе чалавек.</p>
<p> </p>
<p> </p>
<h3><a id="chapter3"></a>НЕ ХАЧУ</h3>
<p>Не хачу я, каб могільнік рос</p>
<p>Ні ў шырокіх палях, ні ў бары,</p>
<p>Не хачу неба, поўнага слёз,</p>
<p>І з крыві чалавечай — зары.</p>
<p> </p>
<p>Не хачу зноў трывожных гудкоў,</p>
<p>Бліндажоў і траншэй на зямлі,</p>
<p>Не хачу, каб заместа буслоў</p>
<p>Бамбавозы па небе плылі.</p>
<p> </p>
<p>Неба сінь над маёй галавой,</p>
<p>І я ўдалеч, наперад крычу:</p>
<p>— Каб парушыўся гэты спакой,</p>
<p>Не хачу!</p>
<p> </p>
<p> </p>
<h3><a id="chapter4"></a>МАГІЛА НЕВЯДОМАГА САЛДАТА</h3>
<p>На прылессі, пад ракою, маладая вёска,</p>
<p>А на ўзгорку каля рэчкі вырасла бярозка.</p>
<p> </p>
<p>Лёг салдат за гэту вёску, смерць яго скасіла,</p>
<p>І бярозку пасадзілі на яго магіле.</p>
<p> </p>
<p>Разарвала яго цела міна на шкумацце.</p>
<p>Скуль прыйшоў той храбры воін, не маглі дазнацца.</p>
<p> </p>
<p>Тут спыніўся назаўсёды шлях яго нядоўгі.</p>
<p>Ці з Дняпра прыйшоў на бітву, ці з шырокай Волгі?</p>
<p> </p>
<p>І трывожна, неспакойна дзесьці ў роднай хаце,</p>
<p>Па дзень сённяшні гукае сына сэрца маці.</p>
<p> </p>
<p>Ён не можа адазвацца, дзірваном прыкрыты.</p>
<p>Хоць імя і невядома, сам ён не забыты.</p>
<p> </p>
<p>Аб ім хаты новай вёскі назаўсёды помняць,</p>
<p>Аб ім хвалі быстрай рэчкі дзень і ноч гамоняць.</p>
<p> </p>
<p>І хоць паў ён тут, прыйшоўшы з далёкага краю,</p>
<p>Да яго з радзімы вецер часта прылятае.</p>
<p> </p>
<p>І вяртаецца дадому з весткаю прачулай,</p>
<p>Што зямля яго, як сына, моцна прыгарнула.</p>
<p> </p>
<p> </p>
<h3><a id="chapter5"></a>ПІЛЬШЧЫКІ</h3>
<p>Люблю я пільшчыкаў да сёння.</p>
<p>Ажно дагэтуль у вушах</p>
<p>Піла з ялінаю гамоніць:</p>
<p>— Шух-шах,</p>
<p>шух-шах,</p>
<p>шух-шах!..</p>
<p> </p>
<p>А ў той пілы настрой адзіны —</p>
<p>Каб як зубам прайсці глыбей...</p>
<p>Ляціць дадолу пілавінне,</p>
<p>Ад снегу белага бялей.</p>
<p> </p>
<p>А я, дзесь стаўшы пры сасонцы,</p>
<p>Глядзець на пільшчыкаў люблю:</p>
<p>Адзін дастаць імкнецца сонца,</p>
<p>Другі — забраць сабе зямлю.</p>
<p> </p>
<p>Мяне, малога, так здзіўляла:</p>
<p>Адкуль такую сілу ўзяць,</p>
<p>Што на піле іх сонца ззяла,</p>
<p>І поле ўсё, і сенажаць.</p>
<p> </p>
<p> </p>
<h3><a id="chapter6"></a>* * *</h3>
<p>Ад цябе не прыходзяць лісты,</p>
<p>Дзесьці зноў загубілася ты —</p>
<p>Ці то ў нетрах дамоў,</p>
<p>Ці між жоўтых пяскоў,</p>
<p>Ці між хваляў марскіх,</p>
<p>Ці ў завеях густых...</p>
<p>Скрозь пытаўся, ды ўсюды маўчаць.</p>
<p>Многа дзён, як цябе не чуваць.</p>
<p> </p>
<p>А казала ж ты многа разоў,</p>
<p>Што напішаш хоць некалькі слоў.</p>
<p>Пачынаю ў трывозе гадаць:</p>
<p>Можа, нельга табе пераслаць —</p>
<p>Напішы на канвертах лістоў,</p>
<p>На істужках вятроў,</p>
<p>На праменнях зары...</p>
<p>Я чакаю.</p>
<p>А ты — напішы!</p>
<p> </p>
<p> </p>
<h3><a id="chapter7"></a>ЗА АКНОМ ПАЖАР ЗЯЛЁНЫ</h3>
<p>За акном пажар зялёны, зашумела, загуло.</p>
<p>А здаецца, толькі ўчора нежывым было галлё —</p>
<p> </p>
<p>Адубелае, вісела паміж ветраў ледзяных...</p>
<p>Што за сіла начапіла столькі лісцікаў на іх!</p>
<p> </p>
<p>Кожны лісцік шэпча з небам, а прыгожы, выразны,</p>
<p>Як зялёны аганёчак, пасланец сваёй вясны.</p>
<p> </p>
<p>Ах, як гэтую гамонку сэрцу радасна адчуць!</p>
<p>Я, здаецца, бачу сокі, што па жылках іх ідуць.</p>
<p> </p>
<p>Дык чалом табе, прырода! Дык чалом, вясна, чалом!</p>
<p>Ёсць жа клеткі, што стварылі чалавека сілачом.</p>
<p> </p>
<p>Што далі такую постаць, што імкне да ўсіх планет,</p>
<p>Што далі такія вочы, што далёка бачаць свет.</p>
<p> </p>
<p>Што далі пачуцці грудзям, што стварылі сэрца-звон,</p>
<p>Што стварылі гэткі розум, што заўжды шукае ён,</p>
<p> </p>
<p>Што яму зямля — малая, невялічкі толькі дом.</p>
<p>Дык шумі, пажар зялёны, разлівайся за акном.</p>
<p> </p>
<p>Дык чалом табе, прырода! Дык чалом, чалом вясне!</p>
<p>Сонца трэба, болей сонца сёння лісцікам і мне.</p>
<p> </p>
<p>Болей сілы, болей моцы, болей годнае красы,</p>
<p>Каб не жоўкла лісце хутка, не сівелі валасы.</p>
<p> </p>
<p>Болей сокаў жыватворных, каб усё як ёсць цвіло.</p>
<p>Каб прыгожае на свеце як мага даўжэй жыло.</p>
<p> </p>
<p> </p>
<h3><a id="chapter8"></a>* * *</h3>
<p>Прыйдзе час, такіх не будзе,</p>
<p>Застануцца ў даўнім дзесьці.</p>
<p>А пакуль трапляюць людзі —</p>
<p>Хоць каго, а любяць збэсціць.</p>
<p> </p>
<p>Чалавек душой не вінен.</p>
<p>Возьме нехта, падвярнецца,</p>
<p>Знойдзе нейкую прычыну,</p>
<p>А тады — тады пачнецца...</p>
<p> </p>
<p>Як яго хутчэй прынізіць,</p>
<p>Кожны знойдзе ў сваім гусце —</p>
<p>І адзін ударыць глыжам,</p>
<p>Камянём другі запусціць.</p>
<p> </p>
<p>Хтосьці ў доказе гарачым</p>
<p>На адмоўнае націсне,</p>
<p>Хтосьці так сабе адзначыць</p>
<p>І, скрывіўшы губы, пырсне.</p>
<p> </p>
<p>Хтосьці возьмецца ўрачыста</p>
<p>Павучаць на лад мажорны,</p>
<p>Сам на словах чысты-чысты,</p>
<p>А ў душы, як гад той, чорны.</p>
<p> </p>
<p>Мы адыдзем ад такога,</p>
<p>Пыл вякоў змяцём, нарэшце,—</p>
<p>І дарэмна ўжо нікога</p>
<p>І ніхто не будзе бэсціць.</p>
<p> </p>
<p> </p>
<h3><a id="chapter9"></a>* * *</h3>
<p>З нас кожны кругагляд свой мае,</p>
<p>Свае прасторы, маякі.</p>
<p>Мой друг заўсёды пачынае</p>
<p>Ад стромых гор свае радкі.</p>
<p> </p>
<p>Прад ім гара, нібы ў папасе,</p>
<p>І што кальчуга — гор ляднік.</p>
<p>Увысь паэт змалі ўзбіраўся,</p>
<p>І сам падобны стаў на пік.</p>
<p> </p>
<p>Мы ж пачынаем па-другому,</p>
<p>І вобразаў інакшы ход —</p>
<p>Мы ўсе ля бору, як вядома,</p>
<p>І ад яго і слоў палёт.</p>
<p> </p>
<p>Няма ж у нас ні скал, ні кручаў,</p>
<p>Узлёт у нас таксама свой:</p>
<p>І мне б да сосен дацягнуцца,</p>
<p>Да іх вяршалін — галавой.</p>
<p> </p>
<p> </p>
<h3><a id="chapter10"></a>ГРУЗІНСКАЯ ПЕСНЯ</h3>
<p>То вышай за горы ўзляціш,</p>
<p>то раптам зляціш у нізіны,</p>
<p>То заклякочаш арлом,</p>
<p>то салаўём разліешся.</p>
<p>Грузія, ў песні тваёй</p>
<p>чую я сэрца народа.</p>
<p>Чую: стагоддзі ідуць,</p>
<p>і рэха разносіцца ў горах.</p>
<p>Бачу ў садах я людзей,</p>
<p>бачу між лоз вінаградных.</p>
<p>І на далінах, на схілах</p>
<p>бачу паміж каласамі</p>
<p>Скачкі джыгітаў тваіх,</p>
<p>бурныя скокі хеўсураў,</p>
<p>Дзеўчыну з поўным збаном,</p>
<p>што ад вады паспяшае.</p>
<p>Бачу сівых мудрацоў,</p>
<p>воінаў храбрых з мячамі.</p>
<p>Чую іх клічы ў баях,</p>
<p>чую на шумных вяселлях.</p>
<p>Песня, што гром, загрыміць,</p>
<p>то ручайком зацуркоча.</p>
<p>Грузія, ў песні тваёй</p>
<p>чую я сэрца народа.</p>
<p> </p>
<p> </p>
<h3><a id="chapter11"></a>* * *</h3>
<p>Да старэчых дзён маркоты</p>
<p>Дзень за днём няшчадна гоніць.</p>
<p>Ад чаго ў мяне згрызоты,</p>
<p>Я прызнаюся сягоння.</p>
<p> </p>
<p>Хоць рабіць стараўся штосьці,</p>
<p>Здабываў кавалак хлеба,</p>
<p>Ды пражыў у маладосці</p>
<p>Не зусім, відаць, як трэба.</p>
<p> </p>
<p>У гульні не знаў прыпынку</p>
<p>І не быў часамі сталы,</p>
<p>Шмат хадзіў на вечарынкі,</p>
<p>Заглядаў у кнігі мала.</p>
<p> </p>
<p>І манюкам, і пляткаркам,</p>
<p>Рот раскрыўшы, шчыра верыў.</p>
<p>А бывала — і за чаркай</p>
<p>Не заўсёды ведаў меру.</p>
<p> </p>
<p>І сядзеў на лішніх сходах,</p>
<p>А з жыццём не мог сустрэцца.</p>
<p>Многа страчана, а шкода —</p>
<p>Мала часу застаецца.</p>
<p> </p>
<p> </p>
<h3><a id="chapter12"></a>* * *</h3>
<p>Вось узялі, падсумавалі</p>
<p>На сённяшні крытычны густ,</p>
<p>Партрэт у фас намалявалі</p>
<p>І з гліны вылепілі бюст.</p>
<p> </p>
<p>Мой шлях жыцця як след адбілі,</p>
<p>Пачаўшы ад дзядоў, здалёк,</p>
<p>А бібліёграфы злічылі</p>
<p>Амаль не кожны твой радок.</p>
<p> </p>
<p>Адзначылі — ты майстар песні,</p>
<p>Крануў, як трэба, і глыбей...</p>
<p>І, кажуць, ёсць ужо намеснік,</p>
<p>Што за цябе пайшоў далей.</p>
<p> </p>
<p>Намеснік ёсць, і адмысловы,</p>
<p>Яго я рады віншаваць...</p>
<p>Але дазвольце мне хоць слова,</p>
<p>Мае таварышы, сказаць:</p>
<p> </p>
<p>— Сваё хай кожны адкрывае,</p>
<p>За гонар стрэць такіх лічу,</p>
<p>Ісці далей такім жадаю,</p>
<p>Я ж сам сабой ісці хачу.</p>
<p> </p>
<p>Хачу шукаць. Хачу спрачацца,</p>
<p>Хачу яшчэ і шмат спазнаць,</p>
<p>Бывае, часам памыляцца,</p>
<p>Ды ад сяброў не адставаць.</p>
<p> </p>
<p>Хоць часам я кажу такое:</p>
<p>— Зрабіў што-кольвек,</p>
<p>памаўчы!..</p>
<p>А верш, ён не дае спакою,</p>
<p>З грудзей ірвецца і крычыць.</p>
<p> </p>
<p>Ну што ж, ідзі, шукай</p>
<p>прыстання,</p>
<p>Шукай свае ты берагі...</p>
<p>Але спакою анізвання,</p>
<p>Ірвецца ў свет і верш другі.</p>
<p> </p>
<p>Няхай жа йдуць яны</p>
<p>ў бязмежжа,</p>
<p>Мяжы паэзіі няма...</p>
<p>А вось да кропкі</p>
<p>што належыць,—</p>
<p>Яна паставіцца сама.</p>
<p> </p>
<p> </p>
<h3><a id="chapter13"></a>* * *</h3>
<p>Вясна ўжо гурбы з ніў карчуе,</p>
<p>Шляхі адкрыўшы ручаям.</p>
<p>Вятры вясновыя!</p>
<p>Вас чую,</p>
<p>Выходжу я насустрач вам.</p>
<p> </p>
<p>Хачу зрабіцца зноўку дзіцем.</p>
<p>Хачу быць зноўку юнаком.</p>
<p>Вятры! Ўздыміце,</p>
<p>Закружыце,</p>
<p>Такою сілай надзяліце,</p>
<p>Пастаўце сонейку на ўсход.</p>
<p>Па сэрцу я — юначых год!</p>
<p> </p>
<p> </p>
<h3><a id="chapter14"></a>* * *</h3>
<p>Нямала і ў яго клапотаў,</p>
<p>Каб дзень па-свойму перажыць.</p>
<p>І ведаць, зняцца з кім на фота,</p>
<p>Каму дарогу саступіць.</p>
<p> </p>
<p>Калі слязу пусціць на вочы,</p>
<p>Калі хусцінкай пот сціраць,</p>
<p>І разлічыць, як лепш прамоўчаць,</p>
<p>А часам голас грозна ўзняць.</p>
<p> </p>
<p>Дзе быць, як тая сталь, упартым,</p>
<p>Дзе кінуць жарт, а дзе праклён...</p>
<p>І ноч не спіць, як быць назаўтра,</p>
<p>І не дае спаць жонцы ён.</p>
<p> </p>
<p>У меру пруткі, ў меру крохкі,</p>
<p>Між дзён бурлівых ён плыве,</p>
<p>І хоць, відаць, яму нялёгка,</p>
<p>Пакуль што лёгка ён жыве.</p>
<p> </p>
<p> </p>
<h3><a id="chapter15"></a>КРЫЎДНА</h3>
<p>Крыўдна да жалю, крыўдна да болю,</p>
<p>Крыўдна — хтось кінуў скарынку малую,</p>
<p>Крыўдна, што колас застаўся на полі,</p>
<p>Крыўдна — сявярня пад снегам зімуе.</p>
<p> </p>
<p>Крыўдна — не ўсімі ўсё зносіцца ў хату,</p>
<p>Крыўдна — мяркуюць інакшае штосьці,</p>
<p>Крыўдна, што брат не згаджаецца з братам,</p>
<p>Крыўдна — за добрае дзякуюць злосцю.</p>
<p> </p>
<p>Крыўдна — на тых, не шануе хто поту,</p>
<p>Крыўдна — на хама, на дурня-бязмена,</p>
<p>Крыўдна — на дзіўных крыўлякаў-блазноту,</p>
<p>Крыўдна — жыццё іх праходзіць дарэмна.</p>
<p> </p>
<p>Крыўдна — з надвор’ем не ў поўнае згодзе,</p>
<p>Крыўдна — не цалкам камандуем небам,</p>
<p>Крыўдна — што дні, як хвіліны, праходзяць,</p>
<p>Крыўдна — што сам не зрабіў чаго трэба!</p>
<p> </p>
<p> </p>
<h3><a id="chapter16"></a>ДЫПЛАМАТ</h3>
<p>Жыцця ён школу скончыў рана:</p>
<p>Яшчэ малым сярод палёў</p>
<p>Адрозніваў ён беззаганна</p>
<p>Авечак ціхіх ад ваўкоў.</p>
<p> </p>
<p>Пасля ж ён аддзяляў, падлетак,</p>
<p>Хлапцоў-сяброў ад забіяк.</p>
<p>Не ведаў, што навука гэта</p>
<p>Яму знадобіцца ўсяляк.</p>
<p> </p>
<p>Папрацаваў ён, і нямала,</p>
<p>Трымаўшы молат у руках;</p>
<p>Яму ж, як кожнаму, прыпала</p>
<p>Загартавацца й на франтах.</p>
<p> </p>
<p>Пасля вайны быў працы рады,</p>
<p>Што вабіла яго адна;</p>
<p>Яму ж сказала наша ўлада:</p>
<p>— Твая не скончана вайна!</p>
<p> </p>
<p>І хоць не чутна страляніны,</p>
<p>Няма акопаў і траншэй,</p>
<p>Бывае ў мірныя часіны</p>
<p>І за ваенныя цяжэй.</p>
<p> </p>
<p>І вось, з наказамі такімі,</p>
<p>Праехаўшы абшараў шмат,</p>
<p>З’явіўся за мяжой Радзімы</p>
<p>Наш паўнамоцны дыпламат.</p>
<p> </p>
<p>Яму нялёгка на чужыне</p>
<p>Штодня пражыць у барацьбе,</p>
<p>Бо ўся як ёсць, уся краіна</p>
<p>Яму даверыла сябе.</p>
<p> </p>
<p>Буржуйскі лад пачварны, хцівы,</p>
<p>Ён навучыўся ўсё хаваць,</p>
<p>І ён няшчыры і ліслівы.</p>
<p>Яго нялёгка разгадаць.</p>
<p> </p>
<p>А лёкаі іх, дыпламаты,</p>
<p>Прадажныя ва ўсе вякі —</p>
<p>Гавораць так, бы сцелюць мяту,</p>
<p>А ў думках сыплюць нам цвікі.</p>
<p> </p>
<p>Куды імкне прыслужнік панскі —</p>
<p>Яму б чым болей зарабляць;</p>
<p>Бакал ён падае з шампанскім,</p>
<p>А ў думках рад атруты даць.</p>
<p> </p>
<p>Бывае, што падробна-важка</p>
<p>Супроць цябе заварыць муць,</p>
<p>А каб вы ведалі, як цяжка</p>
<p>Абразу на Радзіму чуць.</p>
<p> </p>
<p>Трэ адлучыць дзень ясны, звонкі</p>
<p>Ад тых, грымоты дзе грымяць,</p>
<p>Ты за барометр больш тонка</p>
<p>Надвор’е мусіш адчуваць —</p>
<p> </p>
<p>Што йдзе з Усходу і Заходу,</p>
<p>А што на Поўначы гудзіць,</p>
<p>Каб перадаць свайму народу —</p>
<p>Адкуль пагрозы навальніц.</p>
<p> </p>
<p>Ты мусіш (калі след, вядома,</p>
<p>Бо ад цябе далёка дом)</p>
<p>Быць інжынерам, аграномам,</p>
<p>Сяўцом, паэтам, мастаком.</p>
<p> </p>
<p>І так, як і належыць сыну,</p>
<p>Ты аддаеш ўвесь талент свой...</p>
<p>Дык ведай жа, што ўся Айчына</p>
<p>Заўсёды, ў кожны міг з табой!</p>
<p> </p>
<p> </p>
<h3><a id="chapter17"></a>* * *</h3>
<p>А думы, думы роем-роем...</p>
<p>Я з імі дзень і ноч жыву.</p>
<p>Часамі прыйдзе і такое,</p>
<p>Што не завеш у галаву.</p>
<p> </p>
<p>Юнацтвам кожны ганарыцца.</p>
<p>Няблага ўвечар і старым.</p>
<p>А чым бы захацеў зрабіцца,</p>
<p>Калі б не шчасце быць жывым?</p>
<p> </p>
<p>Ды шмат прымроіцца паэту,</p>
<p>Якіх ні пажадаеш дзіў!</p>
<p>Ды вось і мне б плысці ракетай,</p>
<p>Дзе аніхто яшчэ не быў.</p>
<p> </p>
<p>Альбо на крылах мчацца ў далі</p>
<p>Паміж завоблачных вятроў,</p>
<p>Ці караблём праз горы хваляў —</p>
<p>Штораз да новых астравоў.</p>
<p> </p>
<p> </p>
<h3><a id="chapter18"></a>* * *</h3>
<p>Ты шчодрая, зямля-планета,</p>
<p>Даеш усім магчымасць жыць,</p>
<p>Ты шчодрая, што нават кветак</p>
<p>Тваіх нікому не злічыць.</p>
<p> </p>
<p>Перад красою нікнуць мары —</p>
<p>Ці гэта лета, ці зіма,</p>
<p>Але такой празмернай скнары,</p>
<p>Відаць, як ты, нідзе няма.</p>
<p> </p>
<p>Праз нейкі час ты назіраеш</p>
<p>І цешышся,</p>
<p>Пасля ж, аднак,</p>
<p>Усё назад ты забіраеш:</p>
<p>Драбнютку-мошку і слана.</p>
<p> </p>
<p> </p>
<h3><a id="chapter19"></a>* * *</h3>
<p>Ты ўся ў трывозе, маладая,</p>
<p>Табе нялёгкі выпаў шлях.</p>
<p>Штодня далей цябе страчаю —</p>
<p>Больш смутку носіш у вачах.</p>
<p> </p>
<p>Я ведаю: ты з гора ў зморы,</p>
<p>Губляеш губ і рук цяпло.</p>
<p>Хачу тваё развеяць гора,</p>
<p>Як цемру ранняе святло.</p>
<p> </p>
<p>Каб паспадалі гора глыбы,</p>
<p>Каб асвятліўся воблік твой</p>
<p>І каб ты глянула мне ў шыбу,</p>
<p>Як промень весняю парой.</p>
<p> </p>
<p> </p>
<h3><a id="chapter20"></a>«ПАЛКОЎНІК»</h3>
<p>Служылі ў войску — і нямала —</p>
<p>Ад нашай вёскі пры царах,</p>
<p>Але нікому не прыпала</p>
<p>Быць па-належнаму ў чынах.</p>
<p> </p>
<p>З нас кожны ў справе быў уважны —</p>
<p>Калоў штыхом, прыкладам біў,</p>
<p>Ды нават той, хто быў адважны,</p>
<p>Вышэй яфрэйтара не быў.</p>
<p> </p>
<p>У нашых званнях бедны слоўнік.</p>
<p>Ну што ж, мы ведалі не шмат.</p>
<p>Ды быў у нас адзін «палкоўнік»,</p>
<p>Якога звалі так у жарт.</p>
<p> </p>
<p>Не, не сказаць, каб вельмі смелы,</p>
<p>Ані шнуроў, ні эпалет.</p>
<p>На ім дзве накрыж торбы белых,</p>
<p>Напакаваных як і след.</p>
<p> </p>
<p>А ў іх ладункі. Вёска знала,</p>
<p>Што трэба ўдзень, на ўсе часы:</p>
<p>Буханка хлеба, луста сала,</p>
<p>Кружочкі дранае лазы.</p>
<p> </p>
<p>«Палкоўнік» наш не меў пакуты,</p>
<p>Бо кожны так яму рабіў,</p>
<p>Каб ён быў сыты, быў абуты.</p>
<p>Каб перад войскам дужы быў.</p>
<p> </p>
<p>Ён меў трубу і меў жалейку</p>
<p>(Мог так зайграць, як арганіст),</p>
<p>І крэсіва і самасейку</p>
<p>Альбо алешынавы ліст.</p>
<p> </p>
<p>Быў у паходах дзень ён цэлы.</p>
<p>Не злоўжываў камандай шмат,</p>
<p>Калі камандаваў — мычэла</p>
<p>Між бору войска на загад.</p>
<p> </p>
<p>Хадзіў і я з ім у паходы</p>
<p>І хлеба лусту з ім дзяліў,</p>
<p>І я сябе пры ім заўсёды</p>
<p>За падпалкоўніка лічыў.</p>
<p> </p>
<p>Калі ж дадому з чарадою</p>
<p>Вяртаўся ён, дык быў як госць,</p>
<p>Яго страчалі, як героя,</p>
<p>Стары, малы — усе, як ёсць!</p>
<p> </p>
<p> </p>
<h3><a id="chapter21"></a>* * *</h3>
<p>Сэрца тугою нязведанай поўнячы,</p>
<p>Хмары за хмарамі коцяцца з поўначы,</p>
<p>Золкай смугою на дол асядаючы,</p>
<p>Кроплямі-шротам зямлю засяваючы.</p>
<p>Хоць бы маленькая лапінка просіні!..</p>
<p>Жнівень яшчэ. І далёка да восені.</p>
<p>Месца ж ласкавага ў полі не вынайсці.</p>
<p>Шэрае неба не ведае літасці.</p>
<p>Так працінае, што рукі калоцяцца.</p>
<p>Злосна, а гэтак, што лаяцца хочацца.</p>
<p>Скуль гэта хмары, адкуль невірутныя?</p>
<p>Дзе ж вы, вятры, маладыя, магутныя?</p>
<p>Час вам з’явіцца з песняй імкліваю,</p>
<p>Час вам расчысціць неба слязлівае,</p>
<p>Каб нашы кветкі ў цяпле ажывіліся,</p>
<p>Каб нам і ўночы зоркі свяціліся!</p>
<p> </p>
<p> </p>
<h3><a id="chapter22"></a>* * *</h3>
<p>Цябе я зваў заўсёды мілай,</p>
<p>Не спаў аж да світальных рос,</p>
<p>А ты мяне тады вадзіла,</p>
<p>Як і другіх такіх, за нос.</p>
<p> </p>
<p>Ды час ідзе бесперастання,</p>
<p>І ты — сама ў сівым вянку.</p>
<p>Не нас цяпер, маё каханне,</p>
<p>А ўнукаў водзіш за руку.</p>
<p> </p>
<p>І крыўда бегам дзён закрыта,</p>
<p>І сэрца не трывожыць злосць,</p>
<p>І мы з табой сягоння квіты,</p>
<p>А ўсё ж — успомні маладосць!</p>
<p> </p>
<p> </p>
<h3><a id="chapter23"></a>ІМЕМ РЭСПУБЛІКІ</h3>
<p>Хто ён?.. Глядзіць спадылба, асавелы.</p>
<p>Вочы, што поўны і здрады, і зману.</p>
<p>Чорны, прадажны, заіржавелы...</p>
<p>Імем рэспублікі ён пакараны.</p>
<p> </p>
<p>Юдава срэбра яго паланіла,</p>
<p>Стаў ён для родных забойцам паганым,</p>
<p>Плача зямля, што яго нарадзіла...</p>
<p>Імем рэспублікі ён пакараны.</p>
<p> </p>
<p>Вось ён прыгнуўся, падняцца не можа.</p>
<p>Хадзіў жа па сэрцах, па слёзах і ранах,</p>
<p>Яго не краналі дзіцячыя слёзы...</p>
<p>Імем рэспублікі ён пакараны.</p>
<p> </p>
<p>Вось і адплата. Такога не шкода.</p>
<p>Катаў-чужынцаў служка адданы,</p>
<p>Вечнаю карай, пракляццем народа,</p>
<p>Імем рэспублікі ён пакараны.</p>
<p> </p>
<p> </p>
<h3><a id="chapter24"></a>* * *</h3>
<p>Восень, бабіна лета, лёг туман на траву,</p>
<p>Шархатанне асін...</p>
<p>Я з сівой галавой, быццам месяц, плыву</p>
<p>Між зялёных галін.</p>
<p> </p>
<p>Дык навошта туга? Непатрэбна тугі!</p>
<p>Добра жыць і такім.</p>
<p>Вось як прыйдзе зіма і засыплюць снягі,</p>
<p>Мабыць, знікну зусім.</p>
<p> </p>
<p>Не, прабачце, я так неразумна сказаў,</p>
<p>Бо жаданні адны —</p>
<p>Пахадзіць між галін, паміж пошапту траў,</p>
<p>Дачакацца вясны!</p>
<p> </p>
<p> </p>
<h3><a id="chapter25"></a>БЯРЭЗІНСКІ ЗАПАВЕДНІК</h3>
<p>Кут глухі, але прыгожы,</p>
<p>Аж да неба ўвесь зарос.</p>
<p>І рака, рака Бяроза</p>
<p>Паміж сосен і бяроз.</p>
<p> </p>
<p>Невялічкая, жывая,</p>
<p>З-пад імшарын векавых,</p>
<p>А бяжыць, як сувязная,</p>
<p>Між азёрцаў баравых.</p>
<p> </p>
<p>Дрэвы ўсе — гудуць, вядома.</p>
<p>Як сышоўшыся на сход.</p>
<p>Бачу я між іх знаёмых,</p>
<p>З даўніх, аж з дзіцячых год.</p>
<p> </p>
<p>Вось ляціць глушэц чубаты,</p>
<p>Скалыхнула голле рысь...</p>
<p>Добры дзень, мой лось рагаты,</p>
<p>Што спалохана глядзіш?</p>
<p> </p>
<p>Што за рогі?.. Мне здалося,</p>
<p>Што яны ў цябе цвітуць.</p>
<p>Ты не бойся, ты не бойся,</p>
<p>Ты са мной, як з родным, будзь!</p>
<p> </p>
<p>Ты не злосны, ты не шкодзіш,</p>
<p>Сыты лістам, травіной...</p>
<p>Я люблю, калі ты водзіш</p>
<p>Ласянятка за сабой.</p>
<p> </p>
<p>Я іду праз хмыз жахлівы,</p>
<p>Хтосьці ў рэчцы вукнуў, знік...</p>
<p>Добры дзень, бабёр руплівы,</p>
<p>Адмысловы будаўнік.</p>
<p> </p>
<p>Што ж мяне ты налякаўся?</p>
<p>Я дурнога не зраблю.</p>
<p>Не хавайся, не хавайся,</p>
<p>Я здавён цябе люблю.</p>
<p> </p>
<p>Пазайздросцяць тваёй працы</p>
<p>І дапытлівым рукам.</p>
<p>Мне б хацелася пабачыць,</p>
<p>Як будуеш сам-насам.</p>
<p> </p>
<p>Ты ж сядзіш, схаваўся ў норку...</p>
<p>Пераходжу</p>
<p>Праз кусты.</p>
<p>Добры дзень, мая вавёрка,</p>
<p>Не змянілася і ты.</p>
<p> </p>
<p>Скок і скок бесперастанку...</p>
<p>Ці натомішся калі?</p>
<p>Быццам рыжая маланка,</p>
<p>Пралятаеш па галлі.</p>
<p> </p>
<p>Толькі скачаш зухавата</p>
<p>Ты не заўжды — так абы,</p>
<p>На яліне на бухматай</p>
<p>Паразвешаны грыбы.</p>
<p> </p>
<p>У дупле твая сталоўка.</p>
<p>Гаспадыня ты сабе,</p>
<p>Значыць, добрая зімоўка</p>
<p>Забяспечана табе.</p>
<p> </p>
<p>І далей, цераз гушчары,</p>
<p>Прабіраюся я ледзь...</p>
<p>Ах, і ты тут гаспадарыш?</p>
<p>Добры дзень табе, мядзведзь!</p>
<p> </p>
<p>Пахаджай, а мне не шкода,</p>
<p>Шмат прыстанішча вакол,</p>
<p>Хоць частуешся ты мёдам,</p>
<p>Разбурыўшы дзікіх пчол.</p>
<p> </p>
<p>І табе ў краю зялёным</p>
<p>Не кідаю я дакор:</p>
<p>Ты ж — усім звярам карона,</p>
<p>Без цябе і бор не бор.</p>
<p> </p>
<p>Зайцам, козам тут раздолле,</p>
<p>Хай з’явіўся б і алень...</p>
<p>Вось ваўку, таму ніколі</p>
<p>Не скажу я: «Добры дзень!»</p>
<p> </p>
<p>Ён драпежлівы, клыкаты,</p>
<p>Толькі б рэзаць, шкуматаць,</p>
<p>А прыходзіў аж пад хаты...</p>
<p>Добра, сёння не відаць!</p>
<p> </p>
<p>Кут мой родны, кут прыгожы,</p>
<p>Да цябе я зноў прыйшоў...</p>
<p>А рака, рака Бяроза,</p>
<p>Колькі качак і чыркоў!</p>
<p> </p>
<p>Сом у зацішку ўладарыць,</p>
<p>На алешніку ж — кажан.</p>
<p>І сам бусел на імшары</p>
<p>Пахаджае, быццам пан.</p>
<p> </p>
<p>А грыбы, грыбы радамі,</p>
<p>Што дазорныя, стаяць...</p>
<p>Не, ніякімі радкамі</p>
<p>Родны кут не апісаць.</p>
<p> </p>
<p>З ім мне хочацца сустрэцца</p>
<p>І зімою і вясной.</p>
<p>З дзён маленства — усім сэрцам</p>
<p>Назаўсёды я з табой!</p>
<p> </p>
<p> </p>
<h3><a id="chapter26"></a>* * *</h3>
<p>А восень найзванчэй, чым далей,</p>
<p>А зоры ўсё ярчэй штораз,</p>
<p>Зноў граюць скрыпкі, б’юць цымбалы,</p>
<p>Вясельны час!</p>
<p> </p>
<p>Прыйшоў час моладзі сустрэцца.</p>
<p>За вокнамі рабін пажар,</p>
<p>І б’юцца так суладна сэрцы,</p>
<p>І твар — у твар.</p>
<p> </p>
<p>І малады і маладая</p>
<p>З праменным бляскам у вачах,</p>
<p>Яшчэ абое не гадаюць</p>
<p>Пра доўгі шлях.</p>
<p> </p>
<p>Ды скачуць, скачуць так удала,</p>
<p>Падобныя на даўніх нас,</p>
<p>І граюць скрыпкі, б’юць цымбалы,</p>
<p>Вясельны час!</p>
<p> </p>
<p> </p>
<h3><a id="chapter27"></a>* * *</h3>
<p>Я сяджу над радком. Хіліць вецер кусты</p>
<p>На асеннім двары. Скуль такі наляцеў?</p>
<p>Ён пажоўклыя кружыць лісты.</p>
<p>Я ж, як пісьмы, паслаць іх хацеў.</p>
<p> </p>
<p>Бо ў мяне ёсць нямала сяброў,</p>
<p>Хоць куток сёння ў кожнага свой,</p>
<p>Я ж даўно іх чакаю дамоў.</p>
<p>Шлях асенні шуміць прада мной...</p>
<p> </p>
<p>Мы пры ім у дзяцінстве жылі,</p>
<p>Ліст кляновы збіралі не раз,</p>
<p>А пасля — як пайшлі і пайшлі...</p>
<p>Не сабраў нас, развеяўшы, час.</p>
<p> </p>
<p>Ёсць у кожнага кут свой і дом,</p>
<p>Шмат клапотаў вялікіх, малых...</p>
<p>Я ж сягоння за гэтым радком</p>
<p>Так хвалююся, ўспомніўшы іх.</p>
<p> </p>
<p>Што мне вецер і далечы дым.</p>
<p>Чуеш, сэрца насустрач імчыць?..</p>
<p>Мне б спаткацца з адным і другім,</p>
<p>З той, што даўна маўчыць і маўчыць.</p>
<p> </p>
<p> </p>
<h3><a id="chapter28"></a>СКРЫПКА</h3>
<p>Як жа так стала, што мы разышліся,</p>
<p>кожны юнацтва недзе пакінуў...</p>
<p>Дзе ж тая скрыпка, што цэлыя ночы</p>
<p>нас хвалявала на вечарынах?</p>
<p>Колькі было ў нас доўгіх сустрэчаў</p>
<p>і ў захапленні шчырай размовы,</p>
<p>Помніш, як скрыпка, аж да знямогі,</p>
<p>стан выгінала ў руках кавалёвых?</p>
<p>Помніш, як горача з ім размаўляла,</p>
<p>бы адкрываючы тайны якія,</p>
<p>Як ён ласкава пальцамі кратаў</p>
<p>ў струнах гуллівых пяшчотную шыю?</p>
<p>Быццам каханка, яна не змаўкае —</p>
<p>то засумуе, то зарагоча.</p>
<p>Нам жа здавалася: гэтая скрыпка</p>
<p>мела і сэрца, і вушы, і вочы.</p>
<p>Быццам была яна самаю чулаю</p>
<p>і разумнейшай істотай на свеце.</p>
<p>Дзе ж тая скрыпка, што нас паланіла</p>
<p>і ўсхвалявала нашыя сэрцы?</p>
<p>Дзе ж, у якой яна хаце сягоння,</p>
<p>хто на ёй грае, дзе яна госціць?</p>
<p>Іншы каваль з ёй, напэўна, гамоніць,</p>
<p>мы ж уздыхаем і толькі зайздросцім.</p>
<p> </p>
<p> </p>
<h3><a id="chapter29"></a>ДОБРА УСЮДЫ НАРАДЗІЦЦА...</h3>
<p>Добра нарадзіцца рускім: ах, якія прасторы;</p>
<p>Быццам казка зямля; а крамлёўскія зоры,</p>
<p>А рэчкі, азёры, моры ды акіяны,</p>
<p>А Масква з яе вечнай душой палымянай,</p>
<p>А Урал, а Сібір з яе беллю сняговай,</p>
<p>Шыр-краіна, што славіцца пушкінскай мовай</p>
<p>І ракетамі тымі, што лятуць вакол свету!..</p>
<p>А я думаю й гэтак:</p>
<p>Добра быць украінцам, добра ў гэтым народзе,</p>
<p>А дзе лепшае месца ад Кіева знойдзеш,</p>
<p>А садкі ў белых вішнях, а бялёныя хаты,</p>
<p>А Дняпро той крылаты, а якія Карпаты,</p>
<p>А пшаніца, пшаніца ад краю да краю,</p>
<p>А як хлопцы танцуюць, як дзяўчаты спяваюць!..</p>
<p>А я й гэтак гадаю:</p>
<p>Добра мне, беларусу. Куды вокам ні кіну,</p>
<p>Даспадобы мне ціхія нашы мясціны —</p>
<p>Поле з пахам жытнёвым, стройны гоман сасновы,</p>
<p>А рачулкі, што змейкі, а бары, а дубровы,</p>
<p>А народная годнасць, што нідзе не сагнецца,</p>
<p>А працяжная песня, што ад сэрца пяецца...</p>
<p>А мне й гэтак здаецца...</p>
<p>Што няблага было б нарадзіцца грузінам,</p>
<p>Там, дзе горы ў папахах з іх узлётам арліным.</p>
<p>Там, дзе з він вінаградных ажно вочы захмурыць,</p>
<p>Там, дзе хораша так пад напевы чангуры,</p>
<p>Там, дзе скачуць усе, як джыгіты, спрадвеку...</p>
<p>А я думаю й гэтак:</p>
<p>Што хоць хораша тут, добра быць і узбекам —</p>
<p>Край стагоддзяў вялікіх, старажытны, чароўны,</p>
<p>Стэп і стэп, і арлы, і бавоўна, бавоўна</p>
<p>Разлілася вакол белапеннаю хваляй,</p>
<p>Дзе адны карпачы цішыню разрывалі,</p>
<p>А цяпер не даюць ёй спакою маторы.</p>
<p>Новы дзень, новы час працу дзіўную спорыць...</p>
<p>А мне сэрца гаворыць,</p>
<p>Што няблага літоўцу, латышу і эстонцу,</p>
<p>Нам аднолькава сёння свеціць яснае сонца,</p>
<p>Бо на роднай зямлі кожны сэрцам вялікі.</p>
<p>Добра жыць чувашу, калмыку і таджыку...</p>
<p>Свой у кожнага кут у красе прамяніцца...</p>
<p>Ды пакуль разважаў, кім жа лепш нарадзіцца,</p>
<p>Мне прыслалі пісьмо з-за Саянаў, з Кызыла:</p>
<p>Запрашаюць на свята, а сардэчна так, міла...</p>
<p>Я магу ганарыцца —</p>
<p>Добра быць і тувінцам:</p>
<p>Я ў бязмежныя стэпы, як яны, закаханы,</p>
<p>Да тувінцаў у госці</p>
<p>Еду я ўсхваляваны!</p>
<p> </p>
<p> </p>
<h3><a id="chapter30"></a>АГНІ КАСТРЫЧНІКА</h3>
<p>Калі ля Смольнага гарэлі</p>
<p>Кастры матросаў і салдат,</p>
<p>На печках мы яшчэ сядзелі</p>
<p>Пад стрэхамі сасновых хат.</p>
<p> </p>
<p>Ды слова важкае «таварыш»</p>
<p>Узрушыла і нас, малых,</p>
<p>І палымнелі нашы твары</p>
<p>Ад незгасальных ветраў тых.</p>
<p> </p>
<p>Былі чырвоныя гвардзейцы</p>
<p>На самай яснай вышыні,</p>
<p>І чулі мы, што ў нашы сэрцы</p>
<p>Прыйшлі Кастрычніка агні.</p>
<p> </p>
<p>Мы неслі іх праз зімы, вёсны,</p>
<p>Цераз хрыбты цяжкіх гадоў,</p>
<p>І мы пранеслі іх пачэсна,</p>
<p>Не асароміўшы бацькоў.</p>
<p> </p>
<p> </p>
<h3><a id="chapter31"></a>БЕЛЫ РАМОНАК</h3>
<p>Белы рамонак —</p>
<p>Сонца маленькае і трапяткія, кволыя крыллі,</p>
<p>Даўна ў юнацтве, як мы з табою, і ўсе варажылі.</p>
<p> </p>
<p>Белы рамонак,</p>
<p>Думалі гэтак, што ты да шчасця</p>
<p>адкрыеш нам дзверы,</p>
<p>Кожны таемна ў сілу тваю надзвычайную верыў.</p>
<p> </p>
<p>Белы рамонак,</p>
<p>Помню, калісьці я ў хваляванні крыллі зрываю,</p>
<p>Падаюць долу... Хай не выходзіла, думаў: кахае!</p>
<p> </p>
<p>Белы рамонак,</p>
<p>Я не крыўдую. Светлая, ранняя мара збылася,</p>
<p>Бо пакахала хоць і не тая, хай і па часе.</p>
<p> </p>
<p>Белы рамонак,</p>
<p>Зноў цябе бачу, бо навакол вас болей і болей...</p>
<p>Толькі сябе я, таго маладога, не стрэну ніколі.</p>
<p> </p>
<p> </p>
<h3><a id="chapter32"></a>ШЧАСЛІВАЯ ГАДЗІНА</h3>
<p>І дзень і ноч праходзяць,</p>
<p>Так суткі і знікаюць.</p>
<p>Шчаслівая гадзіна,</p>
<p>Калі ж яна бывае?</p>
<p> </p>
<p>Тады, калі захоча,</p>
<p>Яна сама прыкрочыць,</p>
<p>Бывае, што на ранку,</p>
<p>Бывае апаўночы.</p>
<p> </p>
<p>Ніхто не адгадае,</p>
<p>Як вырашыць з’явіцца,</p>
<p>Бывае, ў сон глыбокі,</p>
<p>Бывае, як не спіцца.</p>
<p> </p>
<p>Сама свае сцяжынкі</p>
<p>Яна шукаць умее —</p>
<p>То прыйдзе ў красаванні,</p>
<p>То ў лютыя завеі.</p>
<p> </p>
<p>Часцей да маладога,</p>
<p>А часам да старога...</p>
<p>Шчаслівае гадзіне —</p>
<p>Адкрытая дарога!</p>
<p> </p>
<p> </p>
<h3><a id="chapter33"></a>ГОРА — ГОРЫ</h3>
<p>Не заўсёды з намі радасць, сустракаецца маркота</p>
<p>І бяда жыве яшчэ,</p>
<p>Калі гора напаткае, горш няма за адзіноту,</p>
<p>І яно расце, расце...</p>
<p> </p>
<p>Засланяе гора вочы, і ўжо ты не бачыш сонца,</p>
<p>Пад нагамі толькі жвір...</p>
<p>Уздымаецца да хмараў і яшчэ вышэй, бясконца,</p>
<p>Як Эльбрус альбо Памір.</p>
<p> </p>
<p>Разгудзіцца штормам гнеўным, разліецца несціхана,</p>
<p>Што не хочаш часам жыць,</p>
<p>Не, відаць, лягчэй Калумбу плыць было праз акіяны,</p>
<p>Чым мне гора пераплыць.</p>
<p> </p>
<p>Сэрца тахкае ад болю, у вушах ад тлуму звоніць,</p>
<p>Дзень ад чорнага чарней,</p>
<p>Але вось прыходзіць сябар, памяркуе, пагамоніць,</p>
<p>Гора робіцца цішэй.</p>
<p> </p>
<p>І калі як след разважыш, не такім страшным здаецца,</p>
<p>Цемру зрушыла зара,</p>
<p>А другі прыходзіць сябар, з твайго гора пасмяецца,</p>
<p>Гора — ўзгорак, не гара.</p>
<p> </p>
<p>Ты мужней сябе адчуеш, ачуняеш, зварухнешся,</p>
<p>Нікне ўзгорак, быццам дым...</p>
<p>А калі ўжо ты прыходзіш, ды да сэрца прыхінешся,</p>
<p>Дык яго няма зусім!</p>
<p> </p>
<p> </p>
<h3><a id="chapter34"></a>ШЛЯХ ПЕСНІ</h3>
<p>Поўнач. А песню я ледзьве асіліў,</p>
<p>Выпусціў ранкам, як быццам крылатай...</p>
<p>· · · · · · · · · · · · · · · · · · · · · · · · · · · · · · · ·</p>
<p>Дзе ж ты так доўга, песня, хадзіла,</p>
<p>Што павярнула так позна дахаты?</p>
<p> </p>
<p>Яна ж адказала, як стала змяркацца,</p>
<p>Прысеўшы на яблыню, што расцвітала:</p>
<p>— Ты ж навучыў, каб любіла я працу,</p>
<p>Я з трактарыстамі поле арала.</p>
<p> </p>
<p>Помніш, пад ранак, як сыпнулі росы,</p>
<p>Плыць загадаў мне кірункам ты зорным?</p>
<p>З кім жа мне ўзняцца аж за нябёсы?</p>
<p>Людзям спявала я ў цэху маторным.</p>
<p> </p>
<p>Ды не адным я спявала цывільным,</p>
<p>Была я ля Брэста, была на Курылах,</p>
<p>Ты ж гаварыў мне настойна пра пільнасць —</p>
<p>Я й на заставе далёкай гасціла.</p>
<p> </p>
<p>Добра мне, добра плысці між народу,</p>
<p>Там сябе чую найболей жаданай,</p>
<p>Там, дзе гуляюць ажно да усходу.</p>
<p>О, як мне хораша між закаханых!</p>
<p> </p>
<p>Ах, каб ты ведаў, якія дарогі</p>
<p>Да сэрцаў удзячных прыводзяць нязменна.</p>
<p>Рыхтуй жа мне песню на дапамогу,</p>
<p>Я ж паляцела. Да пабачэння!</p>
<p> </p>
<p> </p>
<h3><a id="chapter35"></a>КАМЕНЬ</h3>
<p>Гэта ў нас, мне казалі, ад бога,</p>
<p>Дзе ні стань і куды ні зірні:</p>
<p>На палетках, шляхах, на дарогах —</p>
<p>Камяні, камяні, камяні...</p>
<p> </p>
<p>Шмат ён нам паскідаў яго з неба.</p>
<p>Праз каменне нідзе не прайсці.</p>
<p>Хай бы лепей буханкамі хлеба</p>
<p>Бог парадаваў нас у жыцці.</p>
<p> </p>
<p>Што ж на бога ківаць? Так не выйдзе,</p>
<p>Даўно ведае наш чалавек:</p>
<p>Нас паўночны ляднік не пакрыўдзіў,</p>
<p>Хопіць гэтага шчасця навек.</p>
<p> </p>
<p>А раз так, мы разважылі слушна —</p>
<p>Трэба з ніў нам каменне сабраць.</p>
<p>Паскладалі мы дробнае ў крушні,</p>
<p>Што на полі, як вежы, стаяць.</p>
<p> </p>
<p>З іх у лазнях мы клалі пячуркі,</p>
<p>Больш буйное кацілі да сёл.</p>
<p>І таму на высокіх падмурках</p>
<p>Нашы хаты і клеці вакол.</p>
<p> </p>
<p>Хто злічыць камяні нашы можа?</p>
<p>На зямлі іх — як зграяў варон.</p>
<p>Ды адзін ёсць вялізны, прыгожы,</p>
<p>Мабыць, памятны кожнаму ён.</p>
<p> </p>
<p>Як узлезеш — раскрыюцца далі.</p>
<p>Быў за стол нам калісьці малым.</p>
<p>Мы даўно, як на пасту ганялі,</p>
<p>Раскрывалі ўсе лусты на ім.</p>
<p> </p>
<p>Камяню, як пайшлі мы ўздымацца,</p>
<p>Давяраліся тайны не раз:</p>
<p>Ля яго, каб з каханай спаткацца,</p>
<p>Дамаўляліся многія з нас.</p>
<p> </p>
<p>А тады, як пажары шугалі,</p>
<p>Як ваенны ўсхадзіўся віхор,</p>
<p>Ля таго камяня прысягалі</p>
<p>Быць з табой, партызанскі наш бор.</p>
<p> </p>
<p>Мы не ведалі ў бітвах вагання</p>
<p>На прасторах любімай зямлі.</p>
<p>Нашы сэрцы ў нялёгкім змаганні,</p>
<p>Што камень той, цвярдымі былі.</p>
<p> </p>
<p>Ёсць палі — разгарнуцца пластамі,</p>
<p>Быццам пух, толькі зернеты сей.</p>
<p>Нас жа лёс надзяліў камянямі.</p>
<p>Што ж, мы самі за крэмень мацней!</p>
<p> </p>
<p> </p>
<h3><a id="chapter36"></a>А ТЫ ІДЗІ!</h3>
<p>Дарог у свеце вельмі многа,</p>
<p>А ты, між іх, сваю знайдзі.</p>
<p>Няхай нялёгкая дарога,</p>
<p>А ты ідзі,</p>
<p>А ты ідзі!..</p>
<p> </p>
<p>Няхай цябе віхор збівае,</p>
<p>Няхай трывожна даль гудзіць,</p>
<p>Няхай сцяжынку замятае,</p>
<p>А ты ідзі,</p>
<p>А ты ідзі!..</p>
<p> </p>
<p>Няхай звісаюць цемрай ночы,</p>
<p>А ты на зорку ўдаль глядзі,</p>
<p>Няхай пясок і золь у вочы,</p>
<p>А ты ідзі,</p>
<p>А ты ідзі!..</p>
<p> </p>
<p>Няхай, абы ты верыў прагна,</p>
<p>Няхай жуда, няхай адзін,</p>
<p>Няхай каменне, твань і багна...</p>
<p>А ты ідзі,</p>
<p>А ты ідзі!..</p>
<p> </p>
<p> </p>
<h3><a id="chapter37"></a>БУДЗЬ ВЕРНЫ!</h3>
<p>Увесь, як ёсць, да кроплі сілы</p>
<p>Бацькам, цябе што нарадзілі,</p>
<p>Будзь верны!</p>
<p>У дзень пагодны і ў навалу</p>
<p>Зямлі, цябе што ўзгадавала,</p>
<p>Будзь верны!</p>
<p>Палям, узгоркам і лагчынам,</p>
<p>Шляхам, дарожкам і сцяжынам</p>
<p>Будзь верны!</p>
<p>Барам, галля зялёным хвалям,</p>
<p>Табе прытулак што давалі,</p>
<p>Будзь верны!</p>
<p>Азёрам, рэчкам-чараўніцам</p>
<p>І той, з якое п’еш, крыніцы</p>
<p>Будзь верны!</p>
<p>За куст свой больш няма багацця.</p>
<p>Святой і светлай роднай хаце</p>
<p>Будзь верны!</p>
<p>Сяброўцы шчырай і каханай,</p>
<p>Сябрам, таварышам адданым</p>
<p>Будзь верны!</p>
<p>Кірунку, што ты ў сэрцы маеш,</p>
<p>Кавалку хлеба, што трымаеш,</p>
<p>Будзь верны!</p>
<p>І што б ні трапіла з табою,</p>
<p>Ты сцягу, што над галавою,—</p>
<p>Будзь верны!</p>
<p> </p>
<p> </p>
<h3><a id="chapter38"></a>* * *</h3>
<p>Калі ўвечар скончыш працу і дадому ты ідзеш,</p>
<p>Дык здаецца, дзень пражыты за спіною ты нясеш.</p>
<p> </p>
<p>Ты брыдзеш дадому з поля, можа, гоні, можа, дзве,</p>
<p>Ты глядзіш, што родны ганак, як жывы, цябе заве.</p>
<p> </p>
<p>Галавой чырвонай з плота бы вітаецца гладыш...</p>
<p>Падыходзіш да вядзёрка. Возьмеш кубак. Зазвініш.</p>
<p> </p>
<p>Што крыху спіну ламае, што ж такога, не бяда,</p>
<p>Ах, і смачна ж пасля працы ты, крынічная вада!</p>
<p> </p>
<p>Як струменіш ты па грудзях, як булькочаш, добра</p>
<p>чуць,</p>
<p>Ах, і хораша ж табою твар спацелы спаласнуць.</p>
<p> </p>
<p>І абцерціся, як трэба, чыстым, белым ручніком,</p>
<p>А пасля за стол засесці, ды за бульбу з агурком!</p>
<p> </p>
<p> </p>
<h3><a id="chapter39"></a>З ДЗЁН МАЛЕНСТВА</h3>
<p>Калі ударыла «Аўрора»</p>
<p>Кастрычніцкім асеннім днём,</p>
<p>Пайшло і ў нас гудзець над борам,</p>
<p>Бы скалануў вясновы гром.</p>
<p> </p>
<p>Разгаманіліся гушчары</p>
<p>Сярод узгоркаў і нізін,</p>
<p>Зара развесіла штандары</p>
<p>На голлях сосен і ялін.</p>
<p> </p>
<p>Прыйшлі з вайны дамоў салдаты,</p>
<p>Сказалі: «Мы ўжо не рабы!»</p>
<p>І паўздымалі нашы хаты</p>
<p>Ўвысь саламяныя чубы.</p>
<p> </p>
<p>У вёску камісар з’явіўся.</p>
<p>Казалі, з Балтыкі, здалёк.</p>
<p>І даўні стражнік калаціўся</p>
<p>І браў яму пад казырок.</p>
<p> </p>
<p>Пайшлі ў нас новыя парадкі,</p>
<p>Пакраталі таго-сяго,</p>
<p>Наш пан дык так намыліў пяткі —</p>
<p>За ноч ні следу ад яго.</p>
<p> </p>
<p>Не бачыў я сялян-суседзяў,</p>
<p>Каб хто па пану сумаваў,</p>
<p>А хто ды што ў двары прыгледзеў,</p>
<p>Дык з тым дахаты шыбаваў,</p>
<p> </p>
<p>Я помню, як прывёў мой бацька,</p>
<p>Нібы хароміну, вала,</p>
<p>І я прынёс з палаца цацку,</p>
<p>Усю адлітую са шкла.</p>
<p> </p>
<p>Я цешыўся здабыткам гэткім —</p>
<p>Такі празрысты шар адліць,</p>
<p>Яшчэ ў сярэдзіне і кветка,</p>
<p>Ды як жа гэткае зрабіць?</p>
<p> </p>
<p>Але нядоўга закаханы</p>
<p>Я ў гэтыя дзівосы быў,</p>
<p>Вінтоўкі, шаблі і наганы</p>
<p>Тады найболей я любіў.</p>
<p> </p>
<p>Найбольш, найбольш, да сэрца жару</p>
<p>Мне падабаўся, хлапчуку,</p>
<p>Той грозны кольт у камісара,</p>
<p>Які матляўся пры баку.</p>
<p> </p>
<p>Быў камісар на рост адменны,</p>
<p>Падлога гнулася пад ім,</p>
<p>Ёы гаварыў — дрыжалі сцены,</p>
<p>І думаў я тады аб тым,</p>
<p> </p>
<p>Што недзе ў Петраградзе вольным,</p>
<p>Які відно з усіх краін,</p>
<p>Палац, які завецца Смольны,—</p>
<p>Са смольных сосен ці ялін.</p>
<p> </p>
<p>І мне здавалася ўсё проста,</p>
<p>Калі наш камісар такі,</p>
<p>Напэўна — ўсе вялікі ростам,</p>
<p>Каго завуць бальшавікі.</p>
<p> </p>
<p>У іх жа плечы па сажэні,</p>
<p>Бо ўсе паны баяцца іх,</p>
<p>За ўсіх жа большы, пэўна, Ленін,</p>
<p>Бо ён галоўнейшы за ўсіх.</p>
<p> </p>
<p>Наш камісар раскрыў нам тайны,</p>
<p>А я не мог узяць у толк,</p>
<p>Што Ленін ў кепачцы звычайнай</p>
<p>І ў простым чорным паліто.</p>
<p> </p>
<p>А ён сказаў такія словы,</p>
<p>Што ажно свет ўвесь задрыжаў,</p>
<p>І мы, як ёсць, усе гатовы</p>
<p>Пайсці, куды б ён ні пазваў.</p>
<p> </p>
<p>А бор гудзеў, палі гудзелі,</p>
<p>Да ўсходу сонца людзі йшлі,</p>
<p>Мы ж хлапчукамі памужнелі,</p>
<p>За дзень той многа падраслі,</p>
<p> </p>
<p> </p>
<h3><a id="chapter40"></a>ВАЛРЭЎКОМАЎСКІ КУР’ЕР</h3>
<p>Многа што сышло ў былое,</p>
<p>Незабыўны і цяпер,</p>
<p>Як жывы, перада мною</p>
<p>Валрэўкомаўскі кур’ер.</p>
<p> </p>
<p>Сарамлівы, не прамоўца,</p>
<p>І на выгляд не герой,</p>
<p>У пацёртае ватоўцы,</p>
<p>З карабінам за спіной.</p>
<p> </p>
<p>А ватоўка пры рабоце</p>
<p>І як схоўнік і пасцель...</p>
<p>Валрэўкомаўскае пошце</p>
<p>Не патрэбны быў партфель.</p>
<p> </p>
<p>На кані сваім, як ветрам,—</p>
<p>Праз палі, лясы скакаў,</p>
<p>Ён загады ў сельсаветы</p>
<p>Побліз сэрца ўсе трымаў.</p>
<p> </p>
<p>Не было машынак. Мала</p>
<p>Дзе іх собіла спаткаць,</p>
<p>Як магла загад пісала</p>
<p>Камісарава рука.</p>
<p> </p>
<p>Часу наш кур’ер не траціў,</p>
<p>Ён вадзіў няспынны рэй.</p>
<p>Перад ім была задача</p>
<p>Ўсё даставіць як хутчэй.</p>
<p> </p>
<p>Да загадаў быў уважны,</p>
<p>Хай што познія часы,</p>
<p>Ёп праз ноч скакаў адважна</p>
<p>Цераз пушчы і лясы.</p>
<p> </p>
<p>А не дзіва ў тых мясцінах</p>
<p>І бандытаў напаткаць —</p>
<p>Выпадалася хлапчыне</p>
<p>Карабін з пляча здымаць.</p>
<p> </p>
<p>Ды заўсёды адбіваўся</p>
<p>І ў сяло шпарчэй, наўскач...</p>
<p>Да сялян ён заяўляўся</p>
<p>Як дарадчык і тлумач.</p>
<p> </p>
<p>Хтось пытае, хтосьці крые</p>
<p>На чым свет стаіць зямля:</p>
<p>— Камуністы хто такія?</p>
<p>— А такія вось, як я!</p>
<p> </p>
<p>— О, брат, добра балабоніш,</p>
<p>Вельмі соладка пяеш!..</p>
<p>— Так жывём пакуль сягоння,</p>
<p>А, напэўна, будзе лепш!</p>
<p> </p>
<p>Гаварылі з пылам, з жарам</p>
<p>І між тых суровых дзён</p>
<p>Думалі: за камісарам</p>
<p>Найважнейшы — гэта ён!</p>
<p> </p>
<p>Растлумачыць і разважыць,</p>
<p>Што ні зробіць, па плячу,</p>
<p>А па шчырасці, як кажуць,</p>
<p>І цяпер я так лічу.</p>
<p> </p>
<p>Ў маёй памяці нястомна</p>
<p>Ён любы бярэ бар’ер —</p>
<p>Скача ўдзень і ноччу цёмнай</p>
<p>Валрэўкомаўскі кур’ер.</p>
<p> </p>
<p> </p>
<h3><a id="chapter41"></a>ЦЯЖКІ НАСТРОЙ</h3>
<p>Дзіця ляжыць — прарэзаў залп.</p>
<p>І кветка звялая ў руцэ.</p>
<p>Я чую: коціцца сляза</p>
<p>Па скамянелае шчацэ.</p>
<p> </p>
<p>Ляжыць стары. Як не было.</p>
<p>Яму ўжо не падняць рукі.</p>
<p>Маё журботнае чало</p>
<p>Пераразаюць раўчакі.</p>
<p> </p>
<p>Араты, з сеўняю ў руках,</p>
<p>Ляжыць забітым на раллі...</p>
<p>І жар такі ў маіх грудзях,</p>
<p>Як у сярэдзіне зямлі.</p>
<p> </p>
<p> </p>
<h3><a id="chapter42"></a>* * *</h3>
<p>Паміж ляснымі шатамі,</p>
<p>Дзе продкі кут знайшлі,</p>
<p>Пад стрэхамі гарбатымі</p>
<p>Па вёсках мы жылі.</p>
<p> </p>
<p>Вядома — хлеб з мякінаю</p>
<p>За нашым быў сталом,</p>
<p>Свяціліся лучынаю,</p>
<p>З камінка — смаляком.</p>
<p> </p>
<p>Хіба раскажаш вершамі,</p>
<p>Які тут быў прымус;</p>
<p>Нас клікалі тутэйшымі —</p>
<p>Так зваўся беларус.</p>
<p> </p>
<p>Зямлі былі мы вернымі,</p>
<p>Наш скарб —</p>
<p>саха і серп,</p>
<p>Мы Мінскае губерні,</p>
<p>А бульба —</p>
<p>вось наш герб.</p>
<p> </p>
<p>Цапамі ночы грукалі</p>
<p>Па каласах з гірсой</p>
<p>І на кійках з зарубкамі</p>
<p>Вялі рахунак свой.</p>
<p> </p>
<p>Гібелі днямі золкімі,</p>
<p>Адзін кажух на трох,</p>
<p>Лячыліся мы зёлкамі,</p>
<p>І прыбіраў нас бог.</p>
<p> </p>
<p>Сягоння ж дні святлейшыя,</p>
<p>Не тая Беларусь!..</p>
<p>Мне кажуць —</p>
<p>Пра даўнейшае</p>
<p>Спяваеш ты, Пятрусь.</p>
<p> </p>
<p>Я горды перамогамі</p>
<p>Любімае зямлі,</p>
<p>Але не знаюць многія,</p>
<p>Адкуль жа мы раслі.</p>
<p> </p>
<p>Пяю пра сёння з любасцю,</p>
<p>Бо сэрца расцвіло,</p>
<p>Але хіба забудзецца</p>
<p>Цяжкое, што было.</p>
<p> </p>
<p>Галеча. Цемра. З бедамі</p>
<p>Праходзілі ў нас дні,</p>
<p>І я хачу, каб ведалі,</p>
<p>Як мы жылі, сыны.</p>
<p> </p>
<p>Душой каб зналі чулаю</p>
<p>Пра пэўнае адно —</p>
<p>Чым далей ад мінулага,</p>
<p>Тым памятней яно.</p>
<p> </p>
<p>І на шляхах да слаўнага</p>
<p>Я клічу маладых:</p>
<p>— Гады пазнайце даўнія,</p>
<p>Падумайце пра іх!</p>
<p> </p>
<p> </p>
<h3><a id="chapter43"></a>Я ПРАШУ ЦЯБЕ, МАСТАЦТВА...</h3>
<p>Я прашу цябе, мастацтва,</p>
<p>Ты вярні мяне назад,</p>
<p>Правядзі цераз юнацтва,</p>
<p>У якім я страціў шмат.</p>
<p> </p>
<p>Я б ішоў па той дарозе,</p>
<p>Толькі б я іначай жыў,</p>
<p>У той час, на гэты розум,</p>
<p>Шмат чаго б не прапусціў.</p>
<p> </p>
<p>А цяпер іду, гукаю,</p>
<p>Што калісьці адышло,</p>
<p>І падобнага шукаю</p>
<p>З тым, што некалі было.</p>
<p> </p>
<p>Можа, ў гэтае дзяўчынкі —</p>
<p>Постаць дзеўчыны мае,</p>
<p>Можа, гэтая травінка —</p>
<p>Прапрапраўнучка тае,</p>
<p> </p>
<p>Што расла тут пад гарою,</p>
<p>Дзе рамонкі скрозь цвілі,</p>
<p>Што нас бачыла вясною,</p>
<p>Як шчаслівымі былі.</p>
<p> </p>
<p>Можа, ў гэтай ціхай хаце</p>
<p>Знябыліся ўжо чакаць,</p>
<p>І на ганак выйдзе маці,</p>
<p>Як калісьці, сустракаць.</p>
<p> </p>
<p>Ды дарэмна я былое</p>
<p>Адшукаць хачу, дарма!</p>
<p>Толькі неба, сонца тое,</p>
<p>Што было — таго няма.</p>
<p> </p>
<p>Па купчанішчы паснула,</p>
<p>Адплыло ў сям’і вятроў,</p>
<p>Што аднойчы прамінула —</p>
<p>Не варочаецца зноў.</p>
<p> </p>
<p> </p>
<h3><a id="chapter44"></a>У НАВАЛЬНІЦУ</h3>
<p>Калі насцігне навальніца —</p>
<p>Не падай ніцам,</p>
<p>Не падай ніцам,</p>
<p>Не дай душы тваёй скарыцца.</p>
<p> </p>
<p>Не дай скрышыць тузе-маркоце,</p>
<p>Працуй у поце.</p>
<p>Ні ўдзень, ні ўпоцем</p>
<p>Не заставайся ў адзіноце.</p>
<p> </p>
<p>Ідзі праз громы і маланкі</p>
<p>І ўноч і ранкам —</p>
<p>Бесперастанку,</p>
<p>Пакуль не стрэнецца заранка.</p>
<p> </p>
<p> </p>
<h3><a id="chapter45"></a>* * *</h3>
<p>Бадзёры я і рухам шустры,</p>
<p>Ні стомы той, ні ламаты.</p>
<p>А пагляджу на твар у люстра</p>
<p>І стануць ныць: «Састарыў ты...»</p>
<p> </p>
<p>Ды цешу я сябе адзіным,</p>
<p>Што сілы ёсць, як ні кажы,</p>
<p>Бо люстра ўбачыла маршчыны,</p>
<p>Але не ўбачыла душы.</p>
<p> </p>
<p> </p>
<h3><a id="chapter46"></a>НАГАРОДА</h3>
<p>Працую з ранку да заходу у дзень прасветлы</p>
<p>і у цяжкі,</p>
<p>Навек далі мне нагароду — жыць на зямлі —</p>
<p>мае бацькі.</p>
<p> </p>
<p>Хадзіць па ёй, і бачыць сонца,</p>
<p>і чуць у посвісце вятроў,</p>
<p>Як бор шуміць, як шэпчуць травы,</p>
<p>як звоніць срэбра ручаёў.</p>
<p> </p>
<p>Паветра піць з чаборам хмельным,</p>
<p>з духмянай хвойнаю смалой</p>
<p>І рассякаць рукамі хвалі, што налятаюць чарадой.</p>
<p> </p>
<p>Пісаць на полі трактарамі, радкамі-скібамі раллі,</p>
<p>Пра хлеб свой думаць, дбаць пра тое,</p>
<p>каб зерні спорныя ўзраслі.</p>
<p> </p>
<p>І будаваць палац народны</p>
<p>з праменнай зоркаю ўгары,</p>
<p>Масціць яго з такіх цаглінак,</p>
<p>нібы з кавалачкаў зары.</p>
<p> </p>
<p>Ісці насустрач перашкодам, і не згінацца· ў барацьбе,</p>
<p>І быць праз век удзячным сэрцу,</p>
<p>што я магу кахаць цябе.</p>
<p> </p>
<p>Як добра чуць заўсёды побач цяпло сяброўскае рукі!</p>
<p>Няма мне большай нагароды,</p>
<p>што мне далі мае бацькі.</p>
<p> </p>
<p> </p>
<h3><a id="chapter47"></a>КРОПЛЯ КРЫВІ</h3>
<p>Не знаю мацнейшага ў свеце,</p>
<p>чым простае слова: жыві!</p>
<p>Ніякай вагою не ўзважыць</p>
<p>салдацкае кроплі крыві.</p>
<p>І хай у змаганні суровым</p>
<p>не кожная нават відна,</p>
<p>а колькі жывых ратавала,</p>
<p>пралітая ў бойцы, яна.</p>
<p>Ніколі яна не загіне,</p>
<p>бо вечна ёй суджана жыць,</p>
<p>а значыць — кладзецца ў плаціны</p>
<p>і ў космас бязмежны ляціць.</p>
<p>Нідзе не спыняецца ў свеце,</p>
<p>ва ўсіх пакаленнях расце,</p>
<p>а значыць — шуміць каласамі,</p>
<p>чырвоным штандарам цвіце.</p>
<p>А ён узляцеў пад зямлёю</p>
<p>і кажа: «Працуй і жыві!»</p>
<p>Дык што даражэйшае ў свеце</p>
<p>салдацкае кроплі крыві!</p>
<p> </p>
<p> </p>
<h3><a id="chapter48"></a>З ГЛЫБІНЬ ГРУДЗЕЙ</h3>
<p>Няхай трывожна, хай не спіцца,</p>
<p>Пакуль як след не запяеш...</p>
<p>З глыбінных вод імкнуць крыніцы,</p>
<p>З глыбінь грудзей і добры верш.</p>
<p> </p>
<p>Спявай старанна і цярпліва,</p>
<p>І прыйдзе добры ён, дарма!</p>
<p>Прырода толькі творыць дзівы,</p>
<p>Бо дзівам ёсць — яна сама.</p>
<p> </p>
<p>Табе ж пазнаць і радасць можна,</p>
<p>Калі твой верш сяброў здабыў,</p>
<p>Калі адчуе ледзь не кожны,</p>
<p>Што быццам сам яго стварыў.</p>
<p> </p>
<p> </p>
<h3><a id="chapter49"></a>АДРАСЫ</h3>
<p>Хай кожны адрас не міне,</p>
<p>Я ж пасылаю ад душы.</p>
<p>Я вельмі рады, што ў мяне</p>
<p>Людскія сэрцы — адрасы.</p>
<p> </p>
<p>А колькі радасных клапот,—</p>
<p>Прызнаюся, пісаць люблю.</p>
<p>І з дзён юнацтва многа год</p>
<p>Свае лісты я людзям шлю.</p>
<p> </p>
<p>Пісаў, як мог. Але стараўся</p>
<p>І над радком пацеў зашмат.</p>
<p>Здаралася — крыху спяшаўся,</p>
<p>Часамі і трапляў не ў лад.</p>
<p> </p>
<p>І я віну дагэтуль чую,</p>
<p>Навошта гэтак я рабіў.</p>
<p>Людскія сэрцы хай даруюць,</p>
<p>Калі чым-небудзь засмуціў.</p>
<p> </p>
<p>З гадамі і адказнасць болей</p>
<p>За той, які ты выбраў, шлях.</p>
<p>Дык хай жа мне яны дазволяць</p>
<p>Пісаць па тых жа адрасах.</p>
<p> </p>
<p> </p>
<h3><a id="chapter50"></a>КРАСАВАННЕ</h3>
<p>Ёсць прыгажосць у ранку праменным,</p>
<p>ёсць і у змярканні,</p>
<p>Толькі нічога не знаю прыгожай,</p>
<p>як час красавання.</p>
<p>Як разліюцца белыя вішні,</p>
<p>а слівы, а бэры,</p>
<p>А буйныя ружы, а мак легкакрылы,</p>
<p>а сціплы той верас,</p>
<p>А гляньце, як тварам сваім ганарыцца</p>
<p>сланечнік высокі...</p>
<p>Чакайце, прыгледзьцеся,</p>
<p>вось-вось успыхнуць дзявочыя шчокі.</p>
<p>Глядзіце, вакол вас бушуе і пеніць</p>
<p>ад краю да краю.</p>
<p>Мільёны гадоў — для планеты юнацтва,</p>
<p>зямля маладая!</p>
<p>І мы маладыя, і думак узлёты,</p>
<p>і радасць кахання.</p>
<p>Нічога, нічога найлепшага ў свеце,</p>
<p>як час красавання!</p>
<p> </p>
<h3><a id="chapter51"></a>МАНЮКА</h3>
<p>Манюка ён.</p>
<p>Каб не збрахаць,</p>
<p>Не можа дня пражыць,</p>
<p>Яго ты хлебам не кармі,</p>
<p>А толькі дай зманіць.</p>
<p> </p>
<p>Нягеглы, рыжанькі, малы,</p>
<p>А трапяткі, бы ўюн.</p>
<p>Як павядзе, як павядзе —</p>
<p>Такі ўжо лапатун!</p>
<p> </p>
<p>Няхай хто слухае чужы</p>
<p>Ці то свая сям’я,</p>
<p>Вярзе адно: «Хто браў рэйхстаг,</p>
<p>Хто першы? Гэта я!»</p>
<p> </p>
<p>І хоць, бывае, слухачы</p>
<p>Заўважаць і не раз:</p>
<p>«Дазволь,— здаецца, хтось другі?»</p>
<p>Ён уздыхне ў адказ</p>
<p> </p>
<p>Ды зноў гагоча аб адным,</p>
<p>Як быццам той гусак:</p>
<p>«Таго не бачаць, хто зрабіў,</p>
<p>У нас заўсёды так».</p>
<p> </p>
<p>А ўспомніць маладыя дні,</p>
<p>Пляце: «Было ў мяне...</p>
<p>Ах, ведаў я красунечку...»</p>
<p>І вокам падміргне.</p>
<p> </p>
<p>Не злічыш, колькі і разоў</p>
<p>Мяняе выгляд ён —</p>
<p>Другі збіраецца народ,</p>
<p>Бярэ інакшы тон.</p>
<p> </p>
<p>Што першы ён людзей збіраў,</p>
<p>Калгас ён аб’яднаў,</p>
<p>Што ў самаго Будзённага</p>
<p>Як коннік ваяваў.</p>
<p> </p>
<p>А калі хто ўпікне яго:</p>
<p>«Ды ты ж тады не жыў!» —</p>
<p>Манюка толькі адмахне:</p>
<p>«Маўчы, цябе б прасіў!»</p>
<p> </p>
<p>І зноў нястомна загудзе</p>
<p>Вядомае здавён —</p>
<p>Ён першы спрыт</p>
<p>І прыгажун,</p>
<p>І ўсюды толькі ён.</p>
<p> </p>
<p> </p>
<h3><a id="chapter52"></a>БАГАТА, РОДНАЯ ТЫ МОВА...</h3>
<p>Багата, родная ты мова,</p>
<p>Цябе стварыў і ўзнёс народ.</p>
<p>А вобразы якія ў словах,</p>
<p>А параўнанняў што за ўзлёт!</p>
<p>Вятры — вандроўнікі, вядома,</p>
<p>Барозны — гуслі на раллі,</p>
<p>А сосны — рыцары ў шаломах,</p>
<p>Крыніцы — вочы ўсёй зямлі,</p>
<p>А хвалі ўвосень — гэта зрэб’е.</p>
<p>Як срэбра, ручаёк цячэ,</p>
<p>А зоры, як цвікі на небе...</p>
<p>І шмат яшчэ, і шмат яшчэ!</p>
<p>Камусьці часам крыўдна трошкі,</p>
<p>Як заўжды, лепей маладым.</p>
<p>Дзяўчыну лічым мы бярозкай,</p>
<p>Завём старога пнём сівым.</p>
<p>Народ-мастак даўно прыкмеціў,</p>
<p>Што з бору сонейка ўзышло,</p>
<p>Што, быццам човен,— светлы месяц</p>
<p>І не адно ў яго вясло,</p>
<p>Што воблака плыве, як рыба,</p>
<p>Праз акіяны ўсіх нябёс,</p>
<p>Што так падобен хлеб да скібы</p>
<p>Тае зямлі, дзе ён узрос.</p>
<p>Радок сухі — без лісцяў голле,</p>
<p>А вобраз аздабляе шмат.</p>
<p>Ах, каб збіралася іх болей,</p>
<p>Ды каб усе на добры лад!</p>
<p> </p>
<p> </p>
<h3><a id="chapter53"></a>* * *</h3>
<p>Ёсць людзі цвёрдага спакою,</p>
<p>Нішто не ўзрушыць нервы ім.</p>
<p>Ёсць людзі роўнага настрою.</p>
<p>Ніколі я не быў такі!</p>
<p> </p>
<p>Ёсць гэткія: грымоты ў свеце,</p>
<p>Пярун над ім — ён спіць і спіць.</p>
<p>А я такі: ледзь дзьмухне вецер —</p>
<p>І сэрца ўжо зарабаціць.</p>
<p> </p>
<p>Відаць, трывога і не кіне,</p>
<p>Спакою не знайду нідзе,</p>
<p>Бо я, як тое кола ў млыне,—</p>
<p>То міг на сонцы,</p>
<p>То ў вадзе.</p>
<p> </p>
<p> </p>
<h3><a id="chapter54"></a>СТРУНЫ</h3>
<p>Хіба на скрыпцы толькі струны?</p>
<p>Хіба ўсе тыя, што відны?</p>
<p>Ах, колькі струн ёсць незлічоных,</p>
<p>Ды ўсе нябачныя яны.</p>
<p> </p>
<p>Але ў грудзях у чалавечых</p>
<p>Прытулак кожная знайшла.</p>
<p>Ёсць струны радасці і смутку,</p>
<p>Чарнейшай ночы і святла.</p>
<p> </p>
<p>І ёсць жа, ёсць яна такая,</p>
<p>Занадта тонкая струна,</p>
<p>Што чуе, як пяе травінка,</p>
<p>Што чуе, як пяе сасна.</p>
<p> </p>
<p>І вельмі чулая да вёсен,</p>
<p>Калі салоўка запяе,</p>
<p>Яна хвалюецца бясконца,</p>
<p>Да рання спаць нам не дае.</p>
<p> </p>
<p>А найглыбейшая,— што ў сэрцы.</p>
<p>Яна ў маленькага маўчыць,</p>
<p>Як заманулася ў юнацтве —</p>
<p>Ажно да гэтых дзён звініць.</p>
<p> </p>
<p> </p>
<h3><a id="chapter55"></a>* * *</h3>
<p>Люблю вітаць вясны спатканне.</p>
<p>Яна, пакуль не ўдарыць гром,</p>
<p>Упершыню нясмела гляне</p>
<p>Пралескі сінім аганьком.</p>
<p> </p>
<p>А потым грукне ў шыбы хаты,</p>
<p>Паразмяце снягоў гарбы,</p>
<p>Пасля раскрые вачаняты</p>
<p>Панадазёрнае вярбы.</p>
<p> </p>
<p>Растопіць лёд у рэчках сіні,</p>
<p>Запросіць птушак на палі,</p>
<p>А там — глядзіш — ужо галіны</p>
<p>Загаманілі, загулі.</p>
<p> </p>
<p>А там праходзяць дні за днямі</p>
<p>Пад ясны, прамяністы звон —</p>
<p>Дубы зялёнымі рукамі</p>
<p>Браць неба цягнуцца ў палон.</p>
<p> </p>
<p>Ды цяжка з небам ім змагацца.</p>
<p>Калі б яно было бліжэй.</p>
<p>І застаецца ім спрачацца,</p>
<p>Хто зеляней,</p>
<p>А хто сіней.</p>
<p> </p>
<p> </p>
<h3><a id="chapter56"></a>СКАРГІ ЗЯМЛІ</h3>
<p>Сню я, нібы ў сусвеце лячу і бачу зямлю прад сабою:</p>
<p>што гэта,— земная куля ці мяч,</p>
<p>увесь спаласканы крывёю?</p>
<p> </p>
<p>Што ж не відаць мне сёл, гарадоў,</p>
<p>гэтак пустынна і гола?</p>
<p>Не, там жыццё.</p>
<p>З высачэзных антэн чую ўстрывожаны голас.</p>
<p> </p>
<p>— Што вы зрабілі-ўчынілі са мной?</p>
<p>Не, вы не людзі, а шэльмы.</p>
<p>З вамі гаворыць жывая яшчэ,</p>
<p>толькі ўжо хворая вельмі.</p>
<p> </p>
<p>Бачу стагоддзямі здзекі ад вас,</p>
<p>вось мне якая пачостка.</p>
<p>Завошта за хлеб мой, за соль,</p>
<p>за пітво гэтак караеце жорстка?</p>
<p> </p>
<p>Хто з вас надумаўся дзякаваць мне,</p>
<p>выбраўшы жахі такія?</p>
<p>Спачатку капалі на твары маім толькі акопы малыя.</p>
<p> </p>
<p>Мала відовішча гэткага вам,</p>
<p>як зернетка ў коласе спее,—</p>
<p>Пашкуматалі вы грудзі мае на бліндажы і траншэі.</p>
<p> </p>
<p>Ах, які ж і бязлітасны ён,</p>
<p>дождж ваш снарадны, гарачы.</p>
<p>Паабсыпалі вы шчокі мае чорнаю воспай, няйначай.</p>
<p> </p>
<p>Паабрывалі вы вейкі мае, вейкі —</p>
<p>танклявыя пальмы.</p>
<p>Гэтага мала, катуеце вы —</p>
<p>смаліце шчокі напалмам.</p>
<p> </p>
<p>Вы здратавалі нават чало — вечнасняговыя горы.</p>
<p>Ах, як балюча мне раскрываць вочы —</p>
<p>азёры і моры.</p>
<p> </p>
<p>Толькі палёгка ёсць у мяне —</p>
<p>сцяг, што зара, палымнее.</p>
<p>Гэтым жыву я і ў сэрцы нашу цвёрдую веру-надзею.</p>
<p> </p>
<p>Шкода сябе мне, шкода мне вас,</p>
<p>свету прыгожага шкода.</p>
<p>Прыйдзеце з часам, дзеці мае, вы да адзінае згоды.</p>
<p> </p>
<p>Стане ўладаркаю праца адна,</p>
<p>пабачыць сусвет і пачуе:</p>
<p>— Буду зялёнаю і маладой і назаўжды закрасую!</p>
<p> </p>
<p> </p>
<h3><a id="chapter57"></a>* * *</h3>
<p>Пражыць, як гавораць,— не поле прайсці,</p>
<p>Вучыцца не позна ніколі,</p>
<p>На ўсё трэба спосаб і ўмельства ў жыцці —</p>
<p>Без ладу і дроў не наколеш.</p>
<p> </p>
<p>Ты думаеш — проста усё, абы-як.</p>
<p>Не, браце, трэ вокам прымераць,</p>
<p>Паставіць уважна бярозы кругляк,</p>
<p>Узняць як найвышай сякеру.</p>
<p> </p>
<p>Калі ўжо адчуеш: сякера пяе</p>
<p>І сам ты узмокнеш ад поту —</p>
<p>Пабачыш, заместа бярозы тае —</p>
<p>Паленне, як цукар калоты.</p>
<p> </p>
<p> </p>
<h3><a id="chapter58"></a>* * *</h3>
<p>Куды, маладосць, адыходзіш упрочкі,</p>
<p>Я ж гэтак цябе шанаваў.</p>
<p>Мне б толькі яшчэ адну майскую ночку,</p>
<p>Якую я некалі знаў.</p>
<p> </p>
<p>Ах, дзе ты, ах, дзе ты, ах, дзе ты, дзяўчына,</p>
<p>Не сходзіш ніяк з галавы...</p>
<p>І пошапты вуснаў, і пошапт рабіны,</p>
<p>І пошапт ласкавай травы.</p>
<p> </p>
<p>Куды, маладосць, адыходзіш упрочкі?</p>
<p>Я ж гэтак цябе шанаваў.</p>
<p>Мне б толькі яшчэ адну майскую ночку,</p>
<p>Якую я некалі знаў.</p>
<p> </p>
<p> </p>
<h3><a id="chapter59"></a>Я ВАС АДНОЛЬКАВА ЛЮБЛЮ...</h3>
<p>Мой горад Мінск — сапраўдны волат,</p>
<p>Ды цягне ў вёску на зямлю...</p>
<p>Ах, горад-вёска, вёска-горад,</p>
<p>Я вас аднолькава люблю.</p>
<p> </p>
<p>Мой Мінск, ты вечарам вялікі,</p>
<p>Гудзіш у парках між забаў,</p>
<p>І быццам месяцаў без ліку</p>
<p>Хтось на праспектах начапляў.</p>
<p> </p>
<p>Люблю, мой Мінск, з табой спаткацца</p>
<p>На кожнай плошчы зноў і зноў,</p>
<p>Люблю, калі ты йдзеш на працу,</p>
<p>Калі вяртаешся дамоў.</p>
<p> </p>
<p>Калі расцеш удоўж і ўшыркі,</p>
<p>Калі ўздымаешся ты ўвыш,</p>
<p>Калі ў сцягах ты ясны, зыркі,</p>
<p>Нібы ад чырвані гарыш.</p>
<p> </p>
<p>Ды раптам клікне сосен войска,</p>
<p>Пацягне ў поле на раллю...</p>
<p>Ах, вёска-горад, горад-вёска,</p>
<p>Я вас аднолькава люблю.</p>
<p> </p>
<p>Не трэба ж большай нагароды</p>
<p>Душы прачулае маёй,</p>
<p>Калі зямлю праб’юць усходы</p>
<p>Іголкі руні маладой.</p>
<p> </p>
<p>Як распаўе бяроза быццам</p>
<p>Сваю зялёную касу,</p>
<p>Калі з-за бору зараніцы</p>
<p>Запаляць раннюю расу,</p>
<p> </p>
<p>Калі крыніца засмяецца,</p>
<p>Як ты прыхілішся п’ючы,</p>
<p>Калі і трактар адгукнецца,</p>
<p>Як жук па ўзгорках паўзучы.</p>
<p> </p>
<p>Калі, вяртаўшыся дахаты</p>
<p>З палёў, узнёсла люд гудзе,</p>
<p>А песню завядуць дзяўчаты,</p>
<p>Ды так працяжна, як нідзе.</p>
<p> </p>
<p>А я не адчуваю зморы,</p>
<p>Іх быццам чую як і сплю...</p>
<p>Ах, горад-вёска, вёска-горад,</p>
<p>Я вас аднолькава люблю!</p>
<p> </p>
<p> </p>
<h3><a id="chapter60"></a>ЗАЯВЫ</h3>
<p>Ці трэба яны, ці не трэба да справы,</p>
<p>Дзіця як народзіцца — пішам заявы.</p>
<p>Заведзена гэтак, і нельга іначай —</p>
<p>У яслі, у сад, у лагер дзіцячы,</p>
<p>Каб рос, гартаваўся здаровым, вясёлым,</p>
<p>А потым, вядома, заяву і ў школу,</p>
<p>Пасля ў інстытуты, пасля ж і на працу...</p>
<p>Ды хай сабе, з гэтым не цяжка згаджацца.</p>
<p>І сёння ў заявах няма недахопу,</p>
<p>Ды дзівіць, навошта заявы-паклёпы?</p>
<p> </p>
<p>Мінуўшага часу цяжкі перажытак</p>
<p>Сумленнем быць мусіць дарэшты дабіты.</p>
<p>Заявы... А іх жа з’яўлялася колькі,</p>
<p>Што ў целе здаровым вышуквалі болькі,</p>
<p>Што чыстыя сэрцы гразёй аблівалі.</p>
<p>Дзе стрыжана — голена злосна казалі,</p>
<p>Рабілі з вясёлых сумотных і горных,</p>
<p>Дзе светла было, заяўлялі, што чорна.</p>
<p>Іх трэба з жыцця, ды і з памяці сцерці,</p>
<p>Хай пішуць заявы, без літараў, сэрцы:</p>
<p>Заявы, каб сонца свяціла і ззяла,</p>
<p>Заявы, каб болей зямля параджала,</p>
<p>Заявы, каб хвалі, як струны, спявалі,</p>
<p>Заявы, каб вершы наш пот выціралі,</p>
<p>Заявы адной, чалавечае мовы,—</p>
<p>Каб радасна мы сустракалі дзень новы!</p>
<p> </p>
<p> </p>
<h3><a id="chapter61"></a>* * *</h3>
<p>Свет, ён вялікі, бязмежны;</p>
<p>свет, ён ніколі не змоўчыць.</p>
<p>Б’юць і грукочуць мне ў шыбы,</p>
<p>б’юць мне вятры апаўночы.</p>
<p>Я прыглядаюся ў цемры:</p>
<p>што яны ў свеце сустрэлі?</p>
<p>Бачу іх крылы ў крыві —</p>
<p>значыць, між боек ляцелі.</p>
<p>Чую, аж стогнуць вятры...</p>
<p>Скуль вы, з якое вы далі?</p>
<p>Бачу іх крылы ў расе —</p>
<p>слёзы яны выціралі.</p>
<p>Сэрцам пытаю вятроў:</p>
<p>— Дзе ж ваша дужая сіла?</p>
<p>Бачу: а крылы вісяць —</p>
<p>значыць, пустыня спаліла.</p>
<p>Стойце, чакайце, вятры,</p>
<p>вы ўсхвалявалі да краю.</p>
<p>Бачыць, вандроўнікаў, вас,</p>
<p>бачыць інакшых жадаю.</p>
<p>Грукайце ў шыбы акон</p>
<p>пальцамі рук прамяністых,</p>
<p>Каб вы прыносілі ўдзень</p>
<p>гоман палёў каласістых.</p>
<p>Дзьмухайце ў гушчу галін</p>
<p>змрокам, на сонцазаходзе,</p>
<p>Каб парасоны спаднічак</p>
<p>дзіўна плылі ў карагодзе.</p>
<p>Грукайце, можна будзіць</p>
<p>позна, а самай паўночы,</p>
<p>Толькі прыносьце, вятры,</p>
<p>весткі, якія я хочу!</p>
<p> </p>
<p> </p>
<h3><a id="chapter62"></a>* * *</h3>
<p>Адкуль вятры паналяцелі,</p>
<p>Магутныя, ў мільёны сіл?</p>
<p>На полі — чортава вяселле,</p>
<p>Слупамі пыл,</p>
<p>Слупамі пыл...</p>
<p> </p>
<p>Ажно прыгнуліся гушчары,</p>
<p>І сыпнуў дождж, як шрот, як боб...</p>
<p>Адкуль панасышліся хмары —</p>
<p>І грудзі ў грудзі,</p>
<p>Лоб у лоб.</p>
<p> </p>
<p>Як быццам хто гару з гарою</p>
<p>На бойку ў неба пазганяў,</p>
<p>Маланкамі, што дзеразою,</p>
<p>Галовы іх</p>
<p>Папрыбіраў.</p>
<p> </p>
<p>А грымнуў бой —</p>
<p>Маланкі мкнулі</p>
<p>Аж да сярэдзіны зямлі.</p>
<p>Я думаю, грымоты чулі</p>
<p>І тыя, што ўжо адышлі.</p>
<p> </p>
<h3><a id="chapter63"></a>* * *</h3>
<p>Ты шчодры будзь! Хтось не забудзе</p>
<p>І ўспамяне цябе калісь.</p>
<p>Ты не шкадуй нічога людзям,</p>
<p>Калі што людзям на карысць.</p>
<p> </p>
<p>Ад шчырасці дабра ты зычыш,</p>
<p>Няма высакародней спраў.</p>
<p>Ты сэрца людзям распазычыў,</p>
<p>Хай нудзіць той, хто не аддаў.</p>
<p> </p>
<p>Быць скнараю — няма ў тым толку,</p>
<p>Ты ж добра ведаеш, як жыць,</p>
<p>Што аднаго кахання толькі</p>
<p>Ні з кім няможна падзяліць!</p>
<p> </p>
<p> </p>
<h3><a id="chapter64"></a>* * *</h3>
<p>Бомбы, снарады і газы шугаюць,</p>
<p>Цяжка між імі даводзіцца жыць.</p>
<p>Колькі існую, спакою не знаю:</p>
<p>На земнае кулі грыміць і грыміць...</p>
<p> </p>
<p>Гоняць і гоняць людзей у салдаты,</p>
<p>Падаць ім лісцем, нібы ў лістапад.</p>
<p>Тым, што пакінулі родныя хаты,</p>
<p>Не павярнуцца ніколі назад.</p>
<p> </p>
<p>Сэрцам, што ў горы павінны не змоўчаць,</p>
<p>Досыць, нарэшце, злачынстваў цяжкіх,</p>
<p>Трэба, ва ўсіх каб раскрыліся вочы</p>
<p>На вінаватых. І брацца за іх!</p>
<p> </p>
<p> </p>
<h3><a id="chapter65"></a>РАЗМОВА З ДЗВІНОЮ</h3>
<p>Ты з дзён юнацтва па сягоння</p>
<p>Прываражыла да сябе.</p>
<p>Дзвіна! Дзвіна!.. І слова звоніць,</p>
<p>Як толькі ўспомніш пра цябе.</p>
<p> </p>
<p>А хваляў колер сіні-сіні,</p>
<p>Адкуль іх вецер пазганяў...</p>
<p>Напэўна, ў іх глядзеў Скарына,</p>
<p>Калі ў рад літары складаў.</p>
<p> </p>
<p>І з тых часоў да нашых ранняў,</p>
<p>Праз даль стагоддзяў ідучы,</p>
<p>Калі пачуеш: «Палачанін!»,</p>
<p>Дык сэрцу радасна: гучыць!</p>
<p> </p>
<p>Ён працаўнік, і адмысловы.</p>
<p>Ты глянь з Сафійскае гары —</p>
<p>Згадай былыя пабудовы,</p>
<p>Сівыя ўгледзеўшы муры.</p>
<p> </p>
<p>Стагоддзямі не ведаў зморы,</p>
<p>Ён клаў умелаю рукой...</p>
<p>Над іх мурамі новы горад</p>
<p>Узняўся вышай над Дзвіной.</p>
<p> </p>
<p>Юнак каменны, што ў разгоне,</p>
<p>Усіх прывабіў да сябе.</p>
<p>Дзвіна! Дзвіна!.. І слова звоніць,</p>
<p>Як толькі ўспомніш пра цябе.</p>
<p> </p>
<p> </p>
<h3><a id="chapter66"></a>ПАРОГ</h3>
<p>Куды б цябе ні завяла далёкая дарога,</p>
<p>Не забывай ніколі ты бацькоўскага парога.</p>
<p> </p>
<p>Ён нас заўсёды сустракаў і раніцой і ўпрыцем,</p>
<p>Успомні, як пераступаў яго малым ты дзіцем.</p>
<p> </p>
<p>І як калісьці, паўзунку, табе не ўраз скарыўся,</p>
<p>Калі ж асіліў ты яго, бы новы свет адкрыўся.</p>
<p> </p>
<p>Яго сасновую спіну не кожны і прыкмеціць,</p>
<p>Мне ж пазразаныя сучкі, як быццам вочы, свецяць.</p>
<p> </p>
<p>І помніцца, хоць многа год з таго ўжо адшугала,</p>
<p>Як з-за парога мы гасцей прыветліва віталі:</p>
<p> </p>
<p>— Ды, калі ласка!.. Просім вас!..</p>
<p>Хутчэй за стол сядайце!..</p>
<p>А вось каб выгнаць за парог, я рэдка чуў у хаце.</p>
<p> </p>
<p>Дык ведай жа, што свой парог і ў горы дапаможа,</p>
<p>Ніколі не пераступай парог чужы, варожы.</p>
<p> </p>
<p>Куды б цябе ні завяла далёкая дарога,</p>
<p>Не забывай ніколі ты бацькоўскага парога!</p>
<p> </p>
<p> </p>
<h3><a id="chapter67"></a>З ВЕТРАМ НАРОСХРЫСТ</h3>
<p>Дні, што мінулі, мяне не агоралі,</p>
<p>Старасць, адпрэчся ты,</p>
<p>Мару іначай я —</p>
<p>Санкі мне, санкі — і ў поле пад зорамі.</p>
<p>Гэй, дзе гады маладыя, юначыя?</p>
<p> </p>
<p>Прэч адыдзіцеся з нуднай размоваю,</p>
<p>Што вы за ныцікі,</p>
<p>Кім вы пазваныя?</p>
<p>Сапкі мне, санкі — і ў нетры сасновыя.</p>
<p>Гэй, адгукніцеся, сэрцу каханыя!</p>
<p> </p>
<p>З ветрам наросхрыст гуляем і свішчам мы,</p>
<p>Хто замаркоціўся —</p>
<p>Лепей хай збочыцца:</p>
<p>Санкі мне, санкі — Іў хаты з ігрышчамі,</p>
<p>Мне яшчэ песні застольнае хочацца!</p>
<p> </p>
<p> </p>
<h3><a id="chapter68"></a>* * *</h3>
<p>Ды, мабыць, я і не адзіны,</p>
<p>Што лекаў не знайду сабе.</p>
<p>На ўсё ёсць дзіва-вітаміны —</p>
<p>І «А», і «С», і «Д», і «В».</p>
<p> </p>
<p>І шмат з іх лечаць на «выдатна»,</p>
<p>Ды я свайго знайсці не мог.</p>
<p>А дзе ён ёсць, такі прыдатны,</p>
<p>Які б крыху мне дапамог?</p>
<p> </p>
<p>Каб, скажам, быў ён добры гэткі,</p>
<p>Дапамагаў як след часцей:</p>
<p>Засеў за стол, прыняў таблетку —</p>
<p>І стаў на думку багацей.</p>
<p> </p>
<p>Бярэш аловак, водзіш лоўка,</p>
<p>Ды вобразы зайшлі ў тупік.</p>
<p>Прыняў другую. Бачыш — зноўку.</p>
<p>З’явіўся вобраз. Ён узнік.</p>
<p> </p>
<p>Калі ж захочацца па часе</p>
<p>Яшчэ вышэй — ты знай прымай!</p>
<p>Таблетка трэцяя — ты класік,</p>
<p>Адно, што лаўры пажынай.</p>
<p> </p>
<p>Ды лекаў гэтакіх не будзе —</p>
<p>Як творца, ты адзін з сабой.</p>
<p>Без дум не абысціся людзям,</p>
<p>Без працы ўпартай і цяжкой!</p>
<p> </p>
<p> </p>
<h3><a id="chapter69"></a>ЯК МАЯ БАБКА НА ЕФРАСІННЮ ХАДЗІЛА...</h3>
<p>Бабка ў Полацак памкнула,</p>
<p>Быццам стуль пачуўшы звон,</p>
<p>Бабка ў цэбры чаравікі</p>
<p>Размякчала аж пяць дзён.</p>
<p> </p>
<p>Пачапіўшы ж іх на плечы,</p>
<p>Выйшла на кірунак свой,</p>
<p>Больш святое Ефрасінні</p>
<p>Не было ў яе святой.</p>
<p> </p>
<p>Звала бабка Ефрасінню</p>
<p>З неба хмурага ўвесь час</p>
<p>І малілася за дзеда,</p>
<p>А пасля за ўсіх за нас.</p>
<p> </p>
<p>Дзе ні крыж, паклоны клала,</p>
<p>Каб памог як дзеду жыць,</p>
<p>А як стрэнецца капліца —</p>
<p>Бабка ўкленчыўшы стаіць.</p>
<p> </p>
<p>Ногі саднілі ад стомы,</p>
<p>Ад ламот спіна гула.</p>
<p>· · · · · · · · · · · · · · · · · · ·</p>
<p>Дзён праз колькі, у нядзелю,</p>
<p>Бабка ў Полацку была.</p>
<p> </p>
<p>Чорнай крамнаю хусцінкай</p>
<p>Павязаўшы галаву</p>
<p>Ды абуўшы чаравікі,</p>
<p>Проста рушыла ў царкву.</p>
<p> </p>
<p>І знямела — колькі свечак!</p>
<p>Ажно слепяць. Не злічыць!</p>
<p>А на хорах багамольцы</p>
<p>Так спяваюць — дах дрыжыць.</p>
<p> </p>
<p>Не змагла мая бабуля</p>
<p>Нават слоўца праказаць,</p>
<p>Толькі выняла пяць грыўняў,</p>
<p>Ды скацілася сляза.</p>
<p> </p>
<p>Пад усімі абразамі,</p>
<p>Дзе ні быў святы які,</p>
<p>Замігцелі бабкі свечкі,</p>
<p>Быццам тыя светлякі.</p>
<p> </p>
<p>А да ўгодніцы прыйшоўшы,</p>
<p>Стус паклала палатна,</p>
<p>Ды самое Ефрасінні</p>
<p>Не пабачыла яна.</p>
<p> </p>
<p>Бабка верыла — святое</p>
<p>Нельга грэшным паказаць,</p>
<p>Рада, што ёй давялося</p>
<p>Хоць труну пацалаваць.</p>
<p> </p>
<p>Поп свяціў. Яна ж адчула —</p>
<p>Асвяжыў ёй лоб ялей.</p>
<p>І было ісці дадому</p>
<p>Бабцы значна весялей.</p>
<p> </p>
<p>Толькі побліз роднай вёскі,</p>
<p>Быццам сонца хто схаваў,</p>
<p>Як пабачыла, што поле</p>
<p>Град бязбожна здратаваў.</p>
<p> </p>
<p>А прыйшла дамоў, з адчаю</p>
<p>Не сканала ледзь сама,</p>
<p>Як дазналася, што дзеда</p>
<p>Колькі дзён ужо няма.</p>
<p> </p>
<p>На прыпірышчы астатнім</p>
<p>Крыж стаяў, як небарак,</p>
<p>Доўга плакала бабуля,</p>
<p>Што малілася не так.</p>
<p> </p>
<p> </p>
<h3><a id="chapter70"></a>ПЕРАЎТВАРЭННЕ</h3>
<p>З даўніх дзён наш кут быў ціхі,</p>
<p>як амаль увесь наш край:</p>
<p>Поле, рэчка, луг зялёны, а за ім сасновы гай.</p>
<p>І жылі мы, як сказаць вам, ну, вось так —</p>
<p>пражыць абы:</p>
<p>І аралі, і касілі, і хадзілі па грыбы.</p>
<p>Працавалі шмат на пана, і найболей задарма.</p>
<p>Так зіму змяняла лета, а за летам — зноў зіма.</p>
<p>Ды, відаць, нічога болей і да скону б не знайшлі,</p>
<p>Але вось прыйшоў Кастрычнік, мы іначай зажылі.</p>
<p>Мала, што не стала гора, пазбыліся мы пакут —</p>
<p>Загудзела ўсё навокал, ўскалыхнуўся родны кут.</p>
<p>Стала ўсё пераўтварацца, і да нас прыйшоў чарод —</p>
<p>За навінамі навіны, а іх болей што ні год.</p>
<p>Што ўладальнікі мы скарбаў, хай сабе былая голь,</p>
<p>Што пад намі шмат багацця,</p>
<p>што пад намі цуд — не соль.</p>
<p>Бачу, на былое пустцы сталі ў рад за домам дом,</p>
<p>А на рэчцы ГЭС узнікла, і ўначы відно, як днём.</p>
<p>Выйшлі цэхі з камінамі ажно на зялёны луг,</p>
<p>На падвеснае дарозе дзень і ноч сустрэчны рух —</p>
<p>Праплываюць ваганеткі, быццам тыя гусакі,</p>
<p>І стаяць, разняўшы рукі ад здзіўлення, ветракі.</p>
<p> </p>
<p> </p>
<h3><a id="chapter71"></a>* * *</h3>
<p>Я не магу таго забыцца,</p>
<p>Што многа год было назад,—</p>
<p>І рэчка зменшылася быццам,</p>
<p>І не такі пявучы сад.</p>
<p> </p>
<p>Крыніца тая і не тая,</p>
<p>І смак інакшы, чым раней.</p>
<p>Не так танцуюць і спяваюць,</p>
<p>Не так сябруюць, як даўней.</p>
<p> </p>
<p>Канечне, час па-свойму крочыць,</p>
<p>Але не ўсё ж у гэтым, не!</p>
<p>А вось каб мне ды тыя вочы,</p>
<p>Што некалі былі ў мяне.</p>
<p> </p>
<p> </p>
<h3><a id="chapter72"></a>ТАЙНЫ</h3>
<p>Што-небудзь заўжды незвычайна</p>
<p>Такое ўжо, відаць, быццё.</p>
<p>Хоць змалку нас цікавяць тайны</p>
<p>Ім не раскрыцца праз жыццё.</p>
<p> </p>
<p>Прыроды дзівазбудаванні,</p>
<p>Ажно не верыцца калі...</p>
<p>І тайны нашага кахання,</p>
<p>Стварэння свету і зямлі.</p>
<p> </p>
<p>Цікавіць, што й неверагодна,</p>
<p>Што цяжка нават і ўявіць,</p>
<p>Ды ўсім нам тайны неабходны,</p>
<p>Бо нецікава было б жыць!</p>
<p> </p>
<p> </p>
<h3><a id="chapter73"></a>* * *</h3>
<p>Сусвет, ён мае сваю мову.</p>
<p>Мы ледзь ідзём за ёю следам,</p>
<p>Як зорку выпадзе пазнаць.</p>
<p>А зорка ж, толькі адно слова,</p>
<p>І трэба ўсе, як ёсць, іх ведаць,</p>
<p>Каб тайну свету прачытаць.</p>
<p> </p>
<p> </p>
<h3><a id="chapter74"></a>ДУДАР</h3>
<p>Ой, жалейка сэрца чуліць,</p>
<p>Дуда басам: «Памагу!..»</p>
<p>Тулі-тулі-тулі-тулі...</p>
<p>Гу-гу-гу...</p>
<p> </p>
<p>Пад жалейку мы хадзілі</p>
<p>Маладымі па кругу...</p>
<p>Тылі-тылі-тылі-тылі...</p>
<p>Гу-гу-гу...</p>
<p> </p>
<p>Граў дудар. Шумела голле.</p>
<p>Кветкі ззялі на лугу...</p>
<p>Толі-толі-толі-толі...</p>
<p>Гу-гу-гу...</p>
<p> </p>
<p>Граў нам хрэсьбіны, вяселлі,</p>
<p>Разганяючы тугу...</p>
<p>Тэлі-тэлі-тэлі-тэлі...</p>
<p>Гу-гу-гу...</p>
<p> </p>
<p>Тыя песні шчасця, жалю</p>
<p>Я дагэтуль берагу...</p>
<p>Талі-талі-талі-талі...</p>
<p>Гу-гу-гу...</p>
<p> </p>
<p> </p>
<h3><a id="chapter75"></a>ХАРАКТАРЫ</h3>
<p>Адзін крычыць. Другі маўклівы.</p>
<p>А трэці нібы заўжды спіць.</p>
<p>І людзі кажуць жартаўліва:</p>
<p>— Такі характар... Што рабіць?</p>
<p> </p>
<p>Адзін гаворыць праўду ў вочы,</p>
<p>Другі наманіць усяляк,</p>
<p>А трэцяга, чаго ён хоча,</p>
<p>Не зразумееш аніяк.</p>
<p> </p>
<p>З нас кожны розніцца хоць нечым,</p>
<p>Хоць гэтага не знае сам.</p>
<p>А мой характар? Чалавечы,</p>
<p>Які?.. Ды ён вядомы вам.</p>
<p> </p>
<p> </p>
<h3><a id="chapter76"></a>ТАШКЕНТ ТЫ Ў СЭРЦЫ!</h3>
<p>Ташкент! Ты герой!</p>
<p>Перажыў ты часіны цяжкія.</p>
<p>А я ўсё чакаю, калі цябе кіне стыхія.</p>
<p>Як волат стаіш ты з узнятаю ўвысь галавою.</p>
<p>· · · · · · · · · · · · · · · · · · · · · · · · · · · · · · · · · · · ·</p>
<p>Пры першым удары і я быў вясною з табою.</p>
<p>Помніцца будзе навек</p>
<p>мне красавіцкае ранне —</p>
<p>Гул і прарэзлівы бляск, нават падлогі хістанне.</p>
<p>Быццам падкінуў зямлю хтосьці нябачанай сілай.</p>
<p>Хто б як глыбока ні спаў — усіх яна разбудзіла.</p>
<p>Сталі гадзіннікі скрозь, быццам па ўмове зараней —</p>
<p>Пяць дваццаць тры...</p>
<p>Пяць дваццаць тры —</p>
<p>часу таго паказанне.</p>
<p>Кожны з іх змоўк на адным, кожны набок нахіліўся.</p>
<p>Сталі гадзіннікі ўсе.</p>
<p>Горад, аднак, не спыніўся —</p>
<p>Людзі на працу ішлі.</p>
<p>Не заўважаў я адчаю,</p>
<p>Так, як заўсёды, вакол гулка званілі трамваі.</p>
<p>Людзі на працу ішлі</p>
<p>без сумятні і трывогі...</p>
<p>Дзе-нідзе толькі сігнал хуткай, відаць, дапамогі —</p>
<p>Можа, дзе плача дзіця,</p>
<p>можа, дзе ў роспачы маці,</p>
<p>Што ж, дактары, як заўжды</p>
<p>ў час неспакою, на варце.</p>
<p>Дзесьці руіны відаць...</p>
<p>Толькі мы бачым, як мужна</p>
<p>Дзіўны тэатр Наваі</p>
<p>побач стаіць непарушна,</p>
<p>Толькі дзве вежы малых ледзь нахіліліся лбамі,</p>
<p>Быццам пытаюць зямлю:</p>
<p>— Што ты надумала з намі?..</p>
<p>І мы, ўсхваляваныя, ходзім нервова і хмура...</p>
<p>Бачым, насустрач сябры,</p>
<p>бачым Гуляма Гафура.</p>
<p>Кажа сардэчны наш друг</p>
<p>і па-звычайнаму быццам:</p>
<p>— Ведайце, Узбекістан,</p>
<p>край наш, нягод не баіцца!</p>
<p>Нібы ізноў цеплынёй ён атуліў нашы грудзі...</p>
<p>І прыгадаліся нам</p>
<p>людзі, цудоўныя людзі.</p>
<p>Людзі, што славяцца скрозь</p>
<p>працай геройскай і спрытам,</p>
<p>Працай, чыёй Фергана</p>
<p>хвалямі кветак заліта,</p>
<p>Людзі, ад працы якіх</p>
<p>кожнае зерне так родзіць,</p>
<p>Людзі, якіх Улуг-бек</p>
<p>бачыў наперад стагоддзям.</p>
<p>Людзі, з якімі ідзём</p>
<p>мы пад аднымі сцягамі,</p>
<p>Людзі, якім мы навек</p>
<p>сёстрамі сталі, братамі.</p>
<p>Помню, як той раніцой</p>
<p>з нашай сябрынаю блізкай</p>
<p>Мы па Ташкенту ідзём,</p>
<p>быццам па роднаму Мінску.</p>
<p>Шмат дзе, панікшы, ляжаць</p>
<p>друзам старыя хаціны,</p>
<p>У Мінску з другое бяды</p>
<p>мы адчувалі руіны.</p>
<p>Даўна, у часе вайны,</p>
<p>бомбы ўзарвалі нам цішу...</p>
<p>Ты дапамог нам, Ташкент,</p>
<p>нашых сірот прытуліўшы.</p>
<p>Бачым, хаціны твае сёння ашчэрылі раны,</p>
<p>Хоць па-ранейшаму скрозь</p>
<p>чырванню ззяюць цюльпаны.</p>
<p>Дзесьці разбураны дах —</p>
<p>неба ж спакойнае свеціць...</p>
<p>Бачым, і ў парках вакол</p>
<p>скачуць вясёлыя дзеці.</p>
<p>Горад! Бядоту тваю, быццам сваю, адчуваем,</p>
<p>Шмат жа братоў у цябе,</p>
<p>бачыш, Айчына якая?</p>
<p>Хіба адолеюць нас беды, няшчасці ліхія...</p>
<p>Мы па Ташкенту ідзём.</p>
<p>З намі сябры дарагія.</p>
<p>Раптам ізноўку — удар.</p>
<p>Вуліцы ж працай гудзелі,</p>
<p>А колькі ў іх слаўных імён —</p>
<p>Пушкіна і Руставелі...</p>
<p>Сэрцы калоцяцца ў нас —</p>
<p>кожнае гэтак любіма —</p>
<p>Шаўчэнкі, Абая, Айні,</p>
<p>родны наш Колас між імі.</p>
<p>Ты выстаяў, горад-герой,</p>
<p>ніхто цябе ў горы не кіне,</p>
<p>Бачыш, нашчадкі іх</p>
<p>кладуць за цаглінай цагліну.</p>
<p>Дружба магутная ў нас.</p>
<p>Моцна мы ёю злітыя,</p>
<p>І перад дружбай такой нават адступіць стыхія!</p>
<p> </p>
<p> </p>
<h3><a id="chapter77"></a>Я ЧАЛАВЕК</h3>
<p>Ці пры сустрэчы, ці то ў ростань</p>
<p>Пытаюцца ўсур’ёз ці ў здзек:</p>
<p>— Ты хто такі?..</p>
<p>Адказ мой просты:</p>
<p>— Па-першае, я чалавек!</p>
<p> </p>
<p>Радзіўся я на Беларусі,</p>
<p>Так, як і ўсе, касіў, араў...</p>
<p>Ніколі ні прад кім не гнуўся,</p>
<p>Свой розум ёсць,</p>
<p>Не пазычаў.</p>
<p> </p>
<p>Уклад жыцця майго — працоўны:</p>
<p>У час заснуць, устаць з зарой.</p>
<p>Сярод людзей я памяркоўны,</p>
<p>Але і маю</p>
<p>Гонар свой!</p>
<p> </p>
<p>Не золатам хачу хваліцца,</p>
<p>Яно ж — вядома ўсім — на звод,</p>
<p>А тым магу паганарыцца,</p>
<p>Што вышай</p>
<p>Ад узнагарод:</p>
<p> </p>
<p>Руку маю байцы сціскалі.</p>
<p>Мая далонь нібы ў агні —</p>
<p>Цяплом тых рук,</p>
<p>Што сцяг трымалі</p>
<p>Яшчэ ў Кастрычніцкія дні.</p>
<p> </p>
<p>Жыву чуццём сустрэч глыбокіх,</p>
<p>Бо чую аж па гэты час</p>
<p>Сляды тых слёз яшчэ на шчоках,</p>
<p>Што слёзы</p>
<p>Клікалі ў адказ.</p>
<p> </p>
<p>Як найвялікшыя дарункі</p>
<p>Ад тых, каму заўсёды жыць,</p>
<p>Нашу на вуснах пацалункі,</p>
<p>Якім</p>
<p>Ніколі не астыць.</p>
<p> </p>
<p>Іду... А ў сэрцы след за следам</p>
<p>Кладзецца, як жыцця пячаць.</p>
<p>Я рады, што нямала зведаў,</p>
<p>Што ёсць пра што</p>
<p>І ўспамінаць.</p>
<p> </p>
<p> </p>
<h3><a id="chapter78"></a>ЯК ІГРАЮЦЬ ЗАЙЧЫКІ...</h3>
<p>Зайчыкі, зайчыкі, сонечныя зайчыкі,</p>
<p>Цененькія, жоўценькія, залатыя пальчыкі.</p>
<p> </p>
<p>Не спынілі вокны вас са шклянымі шыбкамі,</p>
<p>У хацінку змрочную прыплылі вы рыбкамі.</p>
<p> </p>
<p>І засталі муху вы за спяванкай млоснаю,</p>
<p>Асвяцілі ў закуце павука за кроснамі.</p>
<p> </p>
<p>На падлогу выйшлі вы крокамі нясмелымі,</p>
<p>А на столь ускочылі матылямі белымі.</p>
<p> </p>
<p>Асвяцілі галаву маёй бабкі срэбную</p>
<p>І прыселі на плячы, на сарочцы зрэбнае,</p>
<p> </p>
<p>Кружыце ля прыпечка шустрымі, вясёлымі,</p>
<p>За патэльняй бабчынай нікнеце вы ў полымі!</p>
<p> </p>
<p> </p>
<h3><a id="chapter79"></a>* * *</h3>
<p>Здзіўляе цудам разнастайным</p>
<p>Навука наша ў добры час,</p>
<p>І незвычайнае звычайным</p>
<p>Здаецца многім сярод нас.</p>
<p> </p>
<p>Камбайны, трактары, турбіны...</p>
<p>Ну што ж, відаць, так мае быць.</p>
<p>Не толькі дзіўнаю машынай,</p>
<p>Ракетай нават не здзівіць.</p>
<p> </p>
<p>Я ўзрос на роднай Беларусі</p>
<p>Пры берасцянцы і дудзе,</p>
<p>Гляджу сягоння і дзіўлюся —</p>
<p>Пастух з транзістарам ідзе...</p>
<p> </p>
<p> </p>
<h3><a id="chapter80"></a>ПЛЯТКАР</h3>
<p>Сядзім на сходзе дружна, чынна,</p>
<p>Увага — ўсе!</p>
<p>А твой язык, такі нястрымны,</p>
<p>Лухту нясе.</p>
<p> </p>
<p>З тваіх паклёпаў неразумных</p>
<p>Кідае ў жар.</p>
<p>Устаць, здаецца б, выйсці, плюнуць</p>
<p>У самы твар.</p>
<p> </p>
<p>Камусьці горка давядзецца</p>
<p>З лухты твае,</p>
<p>Калі ўсю ноч не сцішыць сэрца,</p>
<p>Што ў бубен б’е...</p>
<p> </p>
<p>Ці ведама часіна тая?</p>
<p>Няма ж гарчэй,</p>
<p>Калі мужчынская, цяжкая</p>
<p>Сляза з вачэй.</p>
<p> </p>
<p>Твая ж прамова, дай мне веры,</p>
<p>Уся з абраз.</p>
<p>А ці не лепш — сем раз адмераць.</p>
<p>Адрэзаць раз!</p>
<p> </p>
<p> </p>
<h3><a id="chapter81"></a>СТАЛАСЦЬ НЕ СТАРАСЦЬ</h3>
<p>Кажуць, ты сталы таварыш,</p>
<p>Такі надышоў гадок.</p>
<p>А сталасць — гэта не старасць,</p>
<p>Сталасць — калі па жылах</p>
<p>Бунтуе творчы сок.</p>
<p> </p>
<p>Сталасць — у справе трываласць,</p>
<p>Усё — падуладна вачам.</p>
<p>Сталасць для рук — дасканаласць,</p>
<p>Сталасць — калі ты можаш</p>
<p>Зрабіць, што належыць, сам.</p>
<p> </p>
<p>Сталасць клапоціцца дбала</p>
<p>І не баіцца нягод,</p>
<p>Сталасць — прыцэл удалы,</p>
<p>Сталасць не знае хістанняў,</p>
<p>Сталасць — увысь палёт!</p>
<p> </p>
<p> </p>
<h3><a id="chapter82"></a>* * *</h3>
<p>Жывуць, на жаль, такія шэльмы</p>
<p>Яму дай цэлы караваіі!</p>
<p>Ну што ж, і розуму не вельмі,</p>
<p>Л зайздрасці хоць адбаўляй!</p>
<p> </p>
<p>Нікога ён не заўважае,</p>
<p>Бо гонару — як мае быць.</p>
<p>Ды што яму рака? Малая!..</p>
<p>Гатоў ён мора пераплыць.</p>
<p> </p>
<p>А каб жа ён людзей паслухаў,</p>
<p>Дык сам сябе не ўвёў бы ў зман.</p>
<p>Вада ў карыце толькі мухам —</p>
<p>Нібы Вялікі акіян.</p>
<p> </p>
<p> </p>
<h3><a id="chapter83"></a>* * *</h3>
<p>Гаворыш ты, што зніклі краскі,</p>
<p>Што абляцеў кляновы гай...</p>
<p>А я прашу — ну, калі ласка,</p>
<p>Маіх ты год не падлічай.</p>
<p> </p>
<p>Дый сумаваць мне не прыпала,</p>
<p>Не гаснуць водбліскі ў вачах,</p>
<p>І за бяседай ночка мала,</p>
<p>І недалёкі дальні шлях.</p>
<p> </p>
<p>Не трэба спачування, жалю,</p>
<p>Я не стаміўся, ты павер,—</p>
<p>Я, можа быць, на перавале —</p>
<p>Ой, што мне бачыцца цяпер!..</p>
<p> </p>
<p> </p>
<h3><a id="chapter84"></a>А ДЗЕ ЯНА?</h3>
<p>Я ўсё сцярплю, дарую, змоўчу,</p>
<p>Хоць рана ў сэрцы не адна.</p>
<p>Ды клён пад вокнамі лапоча:</p>
<p>— А дзе яна?</p>
<p> </p>
<p>А ноч якая! Свеціць месяц,</p>
<p>Расінка кожная відна.</p>
<p>Пытаецца сцяжынка ў лесе:</p>
<p>— А дзе яна?</p>
<p> </p>
<p>Даўно адзін, як і сягоння,</p>
<p>Ужо каторая вясна,</p>
<p>І рэчка хвалямі гамоніць:</p>
<p>— А дзе яна?</p>
<p> </p>
<p>Ну што ж, я адкажу вам з болем,</p>
<p>У гэтым не мая віна.</p>
<p>Спытайцеся вятроў у полі:</p>
<p>— А дзе яна?</p>
<p> </p>
<p> </p>
<h3><a id="chapter85"></a>ІМЯ</h3>
<p>Нават птушак, звяроў</p>
<p>зваць адзіным найменнем няможна,</p>
<p>Дрэвы маюць імя,</p>
<p>хоць з адзінаю назваю лес.</p>
<p>А тым больш чалавек,</p>
<p>яго ж трэба хоць неяк адрозніць,</p>
<p>Шмат імёнаў даюць,</p>
<p>і відаць з іх у кожнага сэнс.</p>
<p> </p>
<p>Што ж, імя як імя.</p>
<p>Не бацькі, а ў царкве мне давалі,</p>
<p>Кажуць — Пётра я — камень,</p>
<p>толькі з крэмнем магчыма раўняць.</p>
<p>Пётра я, ды не той,</p>
<p>што ў раю з залатымі ключамі,</p>
<p>Толькі рай, каб ён быў,</p>
<p>я б хацеў ля яго пастаяць.</p>
<p> </p>
<p>На пасадзе такой</p>
<p>не пісаў бы лірычныя вершы.</p>
<p>Душ людскіх</p>
<p>я б аналізы добра рабіў,</p>
<p>І, прымаючы захад,</p>
<p>быў бы я і напэўна цвярдзейшым,</p>
<p>Бо ў жыцці, вось бяда,</p>
<p>я такім непахісным не быў.</p>
<p>Так часамі было —</p>
<p>прыбівалі да берага хвалі,</p>
<p> </p>
<p>Бы асенні лісток,</p>
<p>што няўрымслівы вецер сарваў,</p>
<p>І манілі сябры.</p>
<p>І дзяўчаты з мяне жартавалі,</p>
<p>Ды і крытыкам часам</p>
<p>я дарэмна лухту дараваў.</p>
<p>Я б забыўся пра гэта, няхай,</p>
<p>мала што я сустрэціў,</p>
<p> </p>
<p>Адышло ўсё з гадамі,</p>
<p>адляцела ў паветра, як дым.</p>
<p>Я б такое зрабіў,</p>
<p>і са мной былі б згодны на свеце.</p>
<p>Пётрам Пр авільным звалі б,</p>
<p>хай не клікалі б Пётрам святым.</p>
<p> </p>
<p>Што ж, пажыў я нямала,</p>
<p>і скажу вам адкрыта сягоння,</p>
<p>Не пакрыўдзіў бы я</p>
<p>тых, хто шляхам з’явіўся цяжкім,</p>
<p>Толькі ў пекле</p>
<p>такога даў бы жару аматарам бойні,</p>
<p>Што сам атамны выбух</p>
<p>быў бы сілай запалкі прад ім!</p>
<p> </p>
<p> </p>
<h3><a id="chapter86"></a>КАРА</h3>
<p>І гэткае па людзях ходзіць,</p>
<p>Усё здараецца ў жыцці:</p>
<p>Бывае — так сабе нашкодзіш,</p>
<p>Што і ратунку не знайсці.</p>
<p> </p>
<p>Усё баліць,</p>
<p>На сэрцы хмары,</p>
<p>Памылкі лічыш ты ў кляцьбе.</p>
<p>Не ведаю я большай кары,</p>
<p>Калі караеш сам сябе.</p>
<p> </p>
<p> </p>
<h3><a id="chapter87"></a>ЯЧЭЙКА</h3>
<p>У валасным будынку, з краю</p>
<p>Малы агеньчык ледзь мігціць —</p>
<p>Ячэйка наша пасядае,</p>
<p>А спраў бягучых не злічыць.</p>
<p>Сышліся, як сябры, на сходку,</p>
<p>Хоць у ячэйцы іх не шмат —</p>
<p>Наш камісар, каваль з маёнтка,</p>
<p>І, што прыйшоў з Карпат, салдат.</p>
<p>Гудуць аб хлебе, аб аўчынах,</p>
<p>Гудуць аб бандах навакол...</p>
<p>Настаўнік ціхі, беспартыйны,</p>
<p>Вядзе няхітры пратакол.</p>
<p>Гудуць аб хлебе, аб насенні,</p>
<p>Як разлічыцца са старым,</p>
<p>А са сцяны задумны Ленін,</p>
<p>Здаецца, штосьці кажа ім.</p>
<p>І ў сэрцах іх мацнее вера,</p>
<p>І сон не кратае павек.</p>
<p>Пад ранне зарыпелі дзверы —</p>
<p>І на парозе чалавек.</p>
<p>І хоць кажух яго падзёрты,</p>
<p>Сюды прыйшоў ён ад душы,</p>
<p>А слова парабкава цвёрда,</p>
<p>Яно рашуча: — Запішы!</p>
<p>І камісар, сваім алоўкам</p>
<p>Паклаўшы подпіс, так сказаў:</p>
<p>— Ну што ж, раз так — бяры вінтоўку,</p>
<p>Ты сёння з намі поплеч стаў.</p>
<p>У камуніста хопіць працы,</p>
<p>І ты працуй адзін за двух,</p>
<p>Пакуль што трэба нам трымацца</p>
<p>І за вінтоўку,</p>
<p>І за плуг!</p>
<p> </p>
<p> </p>
<h3><a id="chapter88"></a>НЕ ЗАСТАВАЙСЯ ТЫ АДЗІН...</h3>
<p>Калі маланкі засваволяць</p>
<p>І грымне гром, бы сотні мін,</p>
<p>Дрыжыць адно і дрэва ў полі,—</p>
<p>Не заставайся ты адзін!</p>
<p> </p>
<p>Бывае горка, аж не спіцца,</p>
<p>Няма ратунку, хоць загінь,</p>
<p>Дык знай — у сэрцы навальніца,—</p>
<p>Не заставайся ты адзін!</p>
<p> </p>
<p>Калі пачуеш кліч да бою</p>
<p>У час цяжкіх, ліхіх гадзін,</p>
<p>Ідзі з усёю грамадою —</p>
<p>Не заставайся ты адзін!</p>
<p> </p>
<p> </p>
<h3><a id="chapter89"></a>ТАВАРЫШ</h3>
<p>Як сцягаў чырвоных пажары</p>
<p>Палі занялі й гарады —</p>
<p>Магутнае слова: — Таварыш! —</p>
<p>Усіх паяднала тады.</p>
<p> </p>
<p>І нас не спалохалі кары,</p>
<p>Ні свету старога праклён.</p>
<p>Калі я пачую: «Таварыш»,</p>
<p>Дык сэрца зазвоніць, як звон.</p>
<p> </p>
<p>Калі ты ўздымаеш цяжары</p>
<p>І здасца — бярэш цераз край,</p>
<p>З грудзей маіх рвецца: «Таварыш!</p>
<p>Табе пасаблю я, чакай!»</p>
<p> </p>
<p>Калі пад шрапнельным ударам</p>
<p>Ты нікнеш на дол галавой,</p>
<p>Мне хочацца крыкнуць: «Таварыш!</p>
<p>Не падай, іду за табой!»</p>
<p> </p>
<p>Калі па-святочнаму марым,</p>
<p>Успомніўшы аб барацьбе,</p>
<p>За стол я сядаю,— «Таварыш!» —</p>
<p>Мне хочацца клікнуць цябе.</p>
<p> </p>
<p>Я ведаю — праца ўладарыць,</p>
<p>Нічога мацней у жыцці —</p>
<p>Таварыш, таварыш, таварыш!</p>
<p>Як добра з табою ісці.</p>
<p> </p>
<p> </p>
<h3><a id="chapter90"></a>ЖЫЦЦЁ — КАРАБЕЛЬ</h3>
<p>То глыбіня, то раптам мель,</p>
<p>То сівер люты, то агонь...</p>
<p>Калі жыццё ёсць карабель,</p>
<p>Дык я на палубе яго.</p>
<p> </p>
<p>Як стаў на палубу малым,</p>
<p>Стаю ўвесь час. Стаю стары:</p>
<p>На твар мой гляньце — як на ім</p>
<p>Параспісаліся вятры.</p>
<p> </p>
<p>Нялёгка пройдзены гады,</p>
<p>На твары — зморшчыны клапот.</p>
<p>На ім пакінулі сляды</p>
<p>Спякота сонца, граду шрот...</p>
<p> </p>
<p>Не бестурботна я пражыў.</p>
<p>Праз штормы плывучы не раз,</p>
<p>Заўсёды разам з тымі быў,</p>
<p>Хто быў на вахце ў грозны час.</p>
<p> </p>
<p>І працаваў, і ўдаль глядзеў,</p>
<p>Каб карабель дзе не загруз,</p>
<p>І як праз дзень, праз ноч ідзе,</p>
<p>Які трымае ў моры курс.</p>
<p> </p>
<p> </p>
<h3><a id="chapter91"></a>А ЛЕНІН НАМ КАЖА...</h3>
<p>Мы з Леніным сэрцы навечна зраднілі,</p>
<p>Мы знаем, без Леніна цяжка нам жыць.</p>
<p>Я помню: на сходцы ўсю ноч гаманілі,</p>
<p>Як трэба маёнткаў зямлю падзяліць.</p>
<p> </p>
<p>Крычалі, ды толькі ў адзіным уздыме,</p>
<p>Што сёння няма найважнейшай са спраў.</p>
<p>А ён са сцяны, у махорачным дыме,</p>
<p>Здавалася, нам галавою ківаў.</p>
<p> </p>
<p>А вораг злаваўся, змагаўся, хоць енчыў,</p>
<p>З баямі на свой спадзяваўся зварот.</p>
<p>Я помню, як з вёскі чырвонагвардзейцы</p>
<p>Па клічу Радзімы спяшалі на фронт.</p>
<p> </p>
<p>Іх вёў камісар, ажно з Мінска рабочы,</p>
<p>З ліцейнага цэха, яго гарнавы.</p>
<p>І Ленін, задумна прыжмурыўшы вочы,</p>
<p>Іх быццам праводзіў у шлях баявы.</p>
<p> </p>
<p>Мы бралі навуку настойліва, ўпарта,</p>
<p>Пад кніжкай да ранку рассыпаўшы чуб,</p>
<p>Збіраліся ў школе, сядалі за парты</p>
<p>І першыя літары бралі на зуб.</p>
<p> </p>
<p>А потым пайшлі і пайшлі сямімільна,</p>
<p>Хто азбуку скончыў — за алгебру сеў.</p>
<p>А Ленін, на нас паглядаючы пільна,</p>
<p>Здаецца, ўсміхаўся і тварам святлеў.</p>
<p> </p>
<p>А потым, як кажуць, мы самі з вусамі,</p>
<p>Дакуль нам прыезду тэатраў чакаць —</p>
<p>На першых падмостках, што зладзілі самі,</p>
<p>Выходзілі ў клубе з людзьмі размаўляць.</p>
<p> </p>
<p>Мы гралі адважных, нязломных герояў,</p>
<p>Якіх не спыніць, не спалохаць нічым,</p>
<p>А Ленін, сачыўшы за нашай ігрою,</p>
<p>Як быццам пра нас гаварыў: «Малайцы!»</p>
<p> </p>
<p>А потым — праходзілі зімы і леты,</p>
<p>Нашчадкам сваім мы пакінулі след.</p>
<p>І вось — дасягнулі да самай ракеты,</p>
<p>А з ёю раскрыем і цэлы сусвет.</p>
<p> </p>
<p>Ішлі мы наперад сваімі шляхамі,</p>
<p>І ў нашым паходзе здабытага шмат.</p>
<p>А Ленін глядзіць на пражытае намі</p>
<p>І сёння нам кажа: «Ні кроку назад!»</p>
<p> </p>
<p> </p>
<h3><a id="chapter92"></a>ГЕРОЙ</h3>
<p>Перарабіў ён працы мноства,</p>
<p>Вядома што: касіў, араў...</p>
<p>А што такое за геройства —</p>
<p>Ніколі ён і не ўяўляў.</p>
<p> </p>
<p>Аб тым, як славай адзначалі,</p>
<p>Яму не сніліся і сны,</p>
<p>Вядома, чуў, што ёсць медалі,</p>
<p>Што хтосьці носіць ардэны.</p>
<p> </p>
<p>Не быў ніколі асаблівым,</p>
<p>Так, як і ўсе,— авечак пас,</p>
<p>Але, з маленства сарамлівы,</p>
<p>Не выпінаўся напаказ.</p>
<p> </p>
<p>Паміж другіх вучыўся спраўна</p>
<p>Чытаць, падлічваць і дзяліць.</p>
<p>Калі ж пытаў яго настаўнік,</p>
<p>Бывала, ажно задрыжыць.</p>
<p> </p>
<p>Пачуе часам проста кпіны,</p>
<p>Дык шчокі чырванню гараць,</p>
<p>А што казаць, калі дзяўчыну</p>
<p>Яму прыпала пакахаць.</p>
<p> </p>
<p>Згубіў дарэшты раўнавагу.</p>
<p>Ды ёй ні слоўца не сказаў,</p>
<p>Адно на што ён меў адвагу —</p>
<p>Хадзіў здалёку ды ўздыхаў.</p>
<p> </p>
<p>Было. На сходцы на вясковай</p>
<p>Прыстануць людзі: — Ну, давай!</p>
<p>Скажы якое-небудзь слова!</p>
<p>А ён за дзверы: і бывай!..</p>
<p> </p>
<p>Але заўсёды на рабоце</p>
<p>Ён ведаў спрыт і ведаў толк.</p>
<p>Прыйшла вайна. І скрозь на фронце</p>
<p>Ён ад салдатаў ні на крок.</p>
<p> </p>
<p>Не адставаў ў баі, на маршы,</p>
<p>Не розніўся ані ні ў чым,</p>
<p>Хоць па-ранейшаму за кашай</p>
<p>Стаяў звычайна — у канцы.</p>
<p> </p>
<p>А вось аднойчы — легла рота.</p>
<p>Чым далей бой, дык менш жывых,</p>
<p>Агонь такі шалёны з дота,</p>
<p>Што нельга ўзняць і галавы.</p>
<p> </p>
<p>І ён папоўз у той віхуры</p>
<p>Насустрач кулям і штыкам.</p>
<p>Дапоўз да злоснай амбразуры.</p>
<p>І змоўк агонь. І змоўк ён сам.</p>
<p> </p>
<p>Але адстояў поле тое,</p>
<p>Дзе рос, кахаў, касіў, араў.</p>
<p>А вось геройства што такое —</p>
<p>Ніколі ён і не ўяўляў.</p>
<p> </p>
<p> </p>
<h3><a id="chapter93"></a>* * *</h3>
<p>Хочаце верце, а можа, й не верце —</p>
<p>Ва ўсім, адчуваю, ёсць сваё сэрца:</p>
<p>Сэрца ў яліны</p>
<p>і ў чараціны,</p>
<p>Сэрцайка ў кветцы,</p>
<p>сэрца ў жалейцы,</p>
<p>У скрыпачкі ўдалай,</p>
<p>сэрца ў цымбалах,—</p>
<p>Толькі нішто не заменіць такое,</p>
<p>Як чалавечае сэрца жывое.</p>
<p>Лепш не спаткаці</p>
<p>сэрца дзіцяці,</p>
<p>Горача б’ецца</p>
<p>матчына сэрца,</p>
<p>Пільна і ласкава,</p>
<p>клопатна — бацькава.</p>
<p>Толькі ў дзяўчыны —</p>
<p>магутней няйначай —</p>
<p>Захоча — смяюся,</p>
<p>захоча — заплачу!</p>
<p> </p>
<p> </p>
<h3><a id="chapter94"></a>* * *</h3>
<p>Спачатку выблісне жаданне...</p>
<p>Шукаючы, куды вядзе,</p>
<p>Пры невыказным мармытанні</p>
<p>Ты ходзіш, можа, цэлы дзень.</p>
<p> </p>
<p>Нідзе прытулку, ні суцішку,</p>
<p>А хваляванне ўсё расце...</p>
<p>І ўспыхнуць словы, як пупышкі,</p>
<p>І верш, як яблыня, цвіце!</p>
<p> </p>
<p> </p>
<h3><a id="chapter95"></a>* * *</h3>
<p>Ну што ж, вядома, пастарэў.</p>
<p>Забыцца б на цябе хацеў,</p>
<p>Адно сказаць: — Шчасліва будзь!..</p>
<p>А вішні ўсё штогод цвітуць.</p>
<p>Цвітуць, ажно чуваць на слых,</p>
<p>Ах, колькі ў іх вачэй тваіх!..</p>
<p>Прыйду я ўдзень на сенажаць,</p>
<p>Зазыўна конікі цвырчаць.</p>
<p>Цвырчаць. Ды што з музыкі той —</p>
<p>Паміж яе смех чую твой.</p>
<p>На рэчцы ўбачыў, як прыйшоў,</p>
<p>Твае я хвалі валасоў.</p>
<p>Насустрач паглядзеў вятрам</p>
<p>І на аблокі... Ты і там!</p>
<p>Нідзе ратунку ад такой!</p>
<p>...А на душы вясна вясной!..</p>
<p> </p>
<p> </p>
<h3><a id="chapter96"></a>ЧАКАЮ...</h3>
<p>Ну, што за нястрымнасць</p>
<p>сэрца майго!</p>
<p>Чакаю,</p>
<p>чакаю,</p>
<p>чакаю ўсяго! —</p>
<p>Чакаю я рання,</p>
<p>чакаю цяпла,</p>
<p>Чакаю змяркання,</p>
<p>чакаю святла.</p>
<p>Чакаю заранку,</p>
<p>чакаю шпакоў,</p>
<p>Чакаю каханку,</p>
<p>чакаю сяброў.</p>
<p>Чакаю яснечы,</p>
<p>чакаю вятроў,</p>
<p>Чакаю сцюдзечы,</p>
<p>чакаю снягоў.</p>
<p>Чакаю вясновай</p>
<p>зялёнай красы,</p>
<p>Чакаю ліпнёвай</p>
<p>празрыстай расы.</p>
<p>Чакаю прыгодаў</p>
<p>зямлі і нябёс.</p>
<p>Чакаю заўсёды...</p>
<p>Такі ўжо мой лёс!</p>
<p> </p>
<p> </p>
<h3><a id="chapter97"></a>НІЦАЯ ВЯРБА</h3>
<p>Ах, вярба мая, вярба, вербачка, вярбінка!</p>
<p>Ах, якая ж у цябе зялёная хусцінка!</p>
<p>Нікнуць долу валасы ажно да травінак,</p>
<p>Тысячамі, тысячамі зялёных ручаінак,</p>
<p>Сыплеш слёзы ты вясной і ў зялёным леце.</p>
<p>І сама пад ветрам ты, як зялёны вецер.</p>
<p> </p>
<p> </p>
<h3><a id="chapter98"></a>ЧАРГОВАЯ РАЗМОВА СА ШПАКОМ</h3>
<p>Як быццам з даўнога сябры-сваякі,</p>
<p>Жывуць у мяне пад страхою шпакі.</p>
<p>Хай мне невядомая мова шпакоў,</p>
<p>Скажу я шпаку ну хоць некалькі слоў:</p>
<p>— Не вельмі дзівосны прытулачак твой,</p>
<p>Ды сціпла і ў хаце — шпакоўні маёй.</p>
<p>Хоць мне, можа, крышачку і зацішней,</p>
<p>А толькі табе, шпак, намнога лягчэй.</p>
<p>Аблётаеш поле, аблётаеш лес,</p>
<p>З’ясі чарвячка ды ізноўку пяеш.</p>
<p>А мне, каб кавалак надзённы прыдбаць,</p>
<p>Патрэбна да поту як след працаваць.</p>
<p>А я не магу так. Хвалююся ім.</p>
<p>Як з выраю, помніш, вяртаўся дамоў,</p>
<p>Ты бачыў і стрэлы, і слёзы, і кроў.</p>
<p>Нядружная ў свеце людская сям’я...</p>
<p>Дык ведай, чаму устрывожаны я.</p>
<p>Бывае, што ранкам я ўстану з тугой...</p>
<p>І раптам пачуецца голас мне твой.</p>
<p>Іду я ў лясную дарогу сваю —</p>
<p>Бывае, ў настроі і сам запяю.</p>
<p>Пабачу, а ты па-над лесам ляціш —</p>
<p>І мне весялей, і лягчэй мне ісці.</p>
<p>А дома да змроку твой гоман чуцён...</p>
<p>Змаўкаеш...</p>
<p>І я адыходжу на сон.</p>
<p> </p>
<p> </p>
<h3><a id="chapter99"></a>ЯК ПЛАКАЛІ ЛІСТЫ...</h3>
<p>Такі зняважаны куток, нібы пасля вайны:</p>
<p>Тут некранутае няма ялінкі ці сасны.</p>
<p>Вось на бярозцы чыйсьці знак з-пад вострага нажа.</p>
<p>І мне здаецца — з-пад яго цячэ мая сляза.</p>
<p>Ад чэрствых, хіжых і дурных баліць душа мая.</p>
<p>Па-над знявечаным дубком не вецер стогне — я!</p>
<p>Гляджу — мурашніка няма, яшчэ з начы дыміць.</p>
<p>І мне здаецца, што мая хаціна з ім гарыць.</p>
<p>Зямля парыта на дзірван. Глядзець — адна жуда,</p>
<p>Дзікунства бачу я вакол — па кінутых слядах.</p>
<p>Пайшлі, разбурыўшы нашчэнт прытулак пекнаты.</p>
<p>Няўжо не чулі, як услед ім плакалі лісты?</p>
<p> </p>
<p> </p>
<h3><a id="chapter100"></a>* * *</h3>
<p>Толькі ранне ў вокнах</p>
<p>Стане палымнець —</p>
<p>Звонкаю патэльняй</p>
<p>Загамоніць печ.</p>
<p> </p>
<p>Маці рана ўстала</p>
<p>І блінцы пячэ,</p>
<p>Твар яе ад жару</p>
<p>Ружаю цвіце.</p>
<p> </p>
<p>А з патэльні сходзіць</p>
<p>Пад яе рукой —</p>
<p>Кожны блін, як сонца</p>
<p>Ці як месяц той.</p>
<p> </p>
<p>Мы глытаем слюнкі,</p>
<p>Гэтулькі спакус!</p>
<p>На стале бялюткі</p>
<p>Песціцца абрус.</p>
<p> </p>
<p>Мы чакаем прагна,</p>
<p>Пазавуць калі...</p>
<p>Бач, ужо і скваркі</p>
<p>Спрэчкі завялі.</p>
<p> </p>
<p>Вось і кліча маці,</p>
<p>Мы за стол бягом.</p>
<p>Ах, як добра, смачна</p>
<p>За яе сталом!</p>
<p> </p>
<p> </p>
<h3><a id="chapter101"></a>СПОВЕДЗЬ</h3>
<p>На сэрцы буры і віхуры,</p>
<p>Як прыйдзе ноч —</p>
<p>Ані прыжмурыць, ні зажмурыць</p>
<p>Пахмурных воч.</p>
<p> </p>
<p>Няма дарунку, сам я сведчу,</p>
<p>Маім грахам —</p>
<p>Суддзя і пракурор і следчы</p>
<p>Сабе я сам:</p>
<p> </p>
<p>— Чаму не выказаўся проста,</p>
<p>Вакол кружыў?</p>
<p>Пакрыўдзіў некага навошта?</p>
<p>Дарма пакпіў?</p>
<p> </p>
<p>— Чаму не знаюць меры вочы,</p>
<p>Зайздросна ім?</p>
<p>Чаму спакойна я не крочыў,</p>
<p>Як след старым?</p>
<p> </p>
<p>— Чаму аб непатрэбным марыў,</p>
<p>Душа, маўчы!</p>
<p>Чаму ў бяседзе лішніх чарак</p>
<p>Не падлічыў?</p>
<p> </p>
<p>Але разважыўшы удумна,</p>
<p>Грашу ізноў.</p>
<p>Дазвольце ж не лічыць, бо сумна</p>
<p>І без грахоў.</p>
<p> </p>
<p> </p>
<h3><a id="chapter102"></a>СВЯТА</h3>
<p>Як выйдзе з-пад снегу вясною зямля</p>
<p>І, пратаўчы зерня, пакліча ралля,—</p>
<p>Тады маё свята!</p>
<p> </p>
<p>Калі я пабачу шырокі прасцяг,</p>
<p>Што зерне гадуе, як маці дзіця,—</p>
<p>Тады маё свята!</p>
<p> </p>
<p>Як выпархне колас і стане цяжэй,</p>
<p>Нахіліцца долу ніжэй і ніжэй,—</p>
<p>Тады маё свята!</p>
<p> </p>
<p>Калі сухавей панаробіць бяды,</p>
<p>А выпадзе дождж, удалы, малады,—</p>
<p>Тады маё свята!</p>
<p> </p>
<p>Калі раніцой за шырокім акном</p>
<p>Пабачу ўвесь сад, што зальецца святлом,—</p>
<p>Тады маё свята!</p>
<p> </p>
<p>Калі пасля працы руплівай, цяжкой</p>
<p>За стол пасядаем вячэраць сям'ёй,—</p>
<p>Тады маё свята!</p>
<p> </p>
<p>Калі ж завітае жаданы нам госць,</p>
<p>Як кажуць, і хлеб і да хлеба ўсё ёсць.—</p>
<p>Тады маё свята!</p>
<p> </p>
<p>А сцягі, якія праз плошчы плывуць,</p>
<p>Яны ў маім сэрцы і ў будзень цвітуць —</p>
<p>Заўсёды, што ў свята!</p>
<p> </p>
<p> </p>
<h3><a id="chapter103"></a>* * *</h3>
<p>Калі ў бядзе ты вінаваты,</p>
<p>Сабе нашкодзіў ці сябрам,</p>
<p>Змагайся з ёю ты заўзята,</p>
<p>Пакуль хапае сілы, сам.</p>
<p> </p>
<p>Сваёй бяды не пераможаш,</p>
<p>Куды ні кінься — скрозь не лепш.</p>
<p>Хоць ад каго ўцячы ты можаш,</p>
<p>Ды ад сябе — не уцячэш.</p>
<p> </p>
<p> </p>
<h3><a id="chapter104"></a>* * *</h3>
<p>Паэт, часоў сваіх дазорца,</p>
<p>Скарб у паэзію нясі,</p>
<p>І ты — вянка жывога творца,</p>
<p>Калі хоць кветку дадасі.</p>
<p> </p>
<p>Каб часу новага паэты</p>
<p>Маглі цябе ў свой круг прыняць,</p>
<p>Аддаючы ім эстафету,</p>
<p>Май сілу і сваё дадаць.</p>
<p> </p>
<p> </p>
<h3><a id="chapter105"></a>ПЯРО</h3>
<p>Сэрца гора ўсхвалявала, сэрца цешыцца дабром,</p>
<p>Ды парадзіцца мне не з кім, як з табой, маё пяро.</p>
<p> </p>
<p>Аддаю табе я шчасце і згрызоты ад людзей,</p>
<p>Ах, якая ў цябе сіла, ты як нейкі чарадзей.</p>
<p> </p>
<p>Як вазьму цябе між пальцаў,</p>
<p>дык узнікне безліч мар,</p>
<p>А крану табой паперу — прада мною земны шар:</p>
<p> </p>
<p>Хочаш — Афрыка узнікне, хочаш — Азія відна,</p>
<p>Ці Галактыкі бязмежжа, ці марская глыбіня.</p>
<p> </p>
<p>Ды найбольш, пяро, яднаеш ты мяне з адзінай той,</p>
<p>Што, як ластаўка, ўзлятае, дзе б ні быў я,</p>
<p>прада мной.</p>
<p> </p>
<p>І пяро маё гамоніць, і смяецца, і пяе,</p>
<p>Ну, бывае, што часамі і слязіну праліе.</p>
<p> </p>
<p>Ах, як хутка час праходзіць,</p>
<p>ах, як хутка час бяжыць!..</p>
<p>Я б хацеў, пяро, з табою доўга-доўга гаварыць,</p>
<p> </p>
<p>Я ж яшчэ не ўсё агледзеў і не ўсё адчуў душой,</p>
<p>Працаваць нам, працаваць нам, ранавата на спакой.</p>
<p> </p>
<p>Дай, паезджу я па свеце, паблукаю, пагляджу,</p>
<p>Што пачую, што пабачу, табе першаму скажу!</p>
<p> </p>
<p> </p>
<h3><a id="chapter106"></a>* * *</h3>
<p>Я чую, як коціцца</p>
<p>гул перуноў,</p>
<p>Чырвонай крывёю</p>
<p>набраклі зарніцы,</p>
<p>І неба падпалена</p>
<p>з розных бакоў.</p>
<p>Баюся, што хутка</p>
<p>усё загарыцца.</p>
<p>І стане так горача,</p>
<p>чадна вакол...</p>
<p>Нялёгкія я ўспамінаю</p>
<p>паходы.</p>
<p>Дык што ж, галавою</p>
<p>хіліцца на дол?</p>
<p>Не, толькі насустрач —</p>
<p>супроць непагоды!</p>
<p> </p>
<p> </p>
<h3><a id="chapter107"></a>КУРГАНЫ СЛАВЫ</h3>
<p>Колькі выстаяла боек родная дзяржава,</p>
<p>Бессмяротнымі пакрыта курганамі славы.</p>
<p>Яны ўпісаны у сэрцы, іх няма на карце,</p>
<p>Ды куды ты ні паглянеш — скрозь яны на варце.</p>
<p>Кожны хіліцца прад імі сцішана, прачула.</p>
<p>Хто ж там лёг, пад курганамі свой знайшоў прытулак?</p>
<p>Хто там, гэта людзі кажуць, я сцвярджаю вершам:</p>
<p>Ці дачка, ці сын Радзімы — кожны з іх найлепшы.</p>
<p>Ёсць танкісты, што гарэлі, як ішлі з баямі,</p>
<p>Пехацінцы, што прыкрылі ўсю зямлю грудзямі.</p>
<p>Ёсць там коннікі, што ў бітву мчалі што ёсць сілы,</p>
<p>Ёсць арлы, што з неба палі, паламаўшы крылы.</p>
<p>Я заўсёды думай з імі,</p>
<p>мне часамі сніцца:</p>
<p>З курганоў ідуць героі на свой край дзівіцца,</p>
<p>А прад імі горад-волат, жыта буйнай хваляй...</p>
<p>Задаволены героі — слаўна ваявалі.</p>
<p>Ходзяць дзённаю часінай, ходзяць і начною,</p>
<p>Ах, якое людзям, кажуць, шчасце залатое!</p>
<p>І на тварах у герояў радасць не знікае.</p>
<p>Паглядзяць — і ў курганы зноў. Ціха спачываюць.</p>
<p>А курган той кожны — крэпасць. Па трывозе пільна</p>
<p>Яны стануць у змаганні, як героі, шчыльна.</p>
<p>І чым далей — іх галовы вышай узнясуцца,</p>
<p>Бо я чую, бо я чую, як там сэрцы б’юцца!</p>
<p> </p>
<p> </p>
<h3><a id="chapter108"></a>СЦЯНА КРАМЛЁЎСКАЯ</h3>
<p>Сцяна крамлёўская.</p>
<p>Імёны —</p>
<p>Адно другога даражэй.</p>
<p>Не будзе ў нас героям скону,</p>
<p>Ім жыць і жыць паміж людзей.</p>
<p> </p>
<p>Яны прылеглі там з паходаў.</p>
<p>Іх сцяг лунае</p>
<p>Над Крамлём —</p>
<p>Яны і сёння, як заўсёды,</p>
<p>За бессмяротным Ільічом!</p>
<p> </p>
<p> </p>
<h3><a id="chapter109"></a>ПЕРШЬІ КАМІСАР</h3>
<p>Пад чырвоным бантам грудзі,</p>
<p>Шабля пры баку.</p>
<p>Ёсць яму сказаць што людзям</p>
<p>Як бальшавіку.</p>
<p>Думна раіцца з усімі,</p>
<p>Як сысці з бяды...</p>
<p>Прад маімі ён вачыма</p>
<p>Гэткі праз гады.</p>
<p>Мог заплакаць з беднякамі,</p>
<p>Пана пакараць.</p>
<p>Як мне хочацца часамі</p>
<p>Да яго сказаць:</p>
<p>— Ты вядзі да новых боек,</p>
<p>Глянь — у грудзях жар.</p>
<p>Дай пабыць ізноў з табою,</p>
<p>Першы камісар.</p>
<p>У палацы на прыгорку,</p>
<p>Скуль скаціўся пан,</p>
<p>Зацягнуцца дай махоркі,</p>
<p>Патрымаць наган.</p>
<p>Ты раскрыў мне праўду свету</p>
<p>І азначыў шлях,</p>
<p>Хоць чытаў ты нам газету</p>
<p>Ледзь не па складах.</p>
<p>Мы ж святло тваё адчулі,</p>
<p>Селі за буквар.</p>
<p>Глянь, мы ў космас сеганулі,</p>
<p>Першы камісар.</p>
<p>А турбін размовы чуеш,</p>
<p>А жытоў прыбой?</p>
<p>Аб адным цябе прашу я —</p>
<p>Пахадзі са мной!</p>
<p> </p>
<p> </p>
<h3><a id="chapter110"></a>* * *</h3>
<p>Вечар ціхі, зоры ў зборы,</p>
<p>месяц па-над гаем...</p>
<p>Ну, давай жа,</p>
<p>на часінку выйдзі, пагуляем.</p>
<p>Што ж застылі на падушцы,</p>
<p>залатыя косы,</p>
<p>Ну, прыходзь жа, як праснешся,</p>
<p>раніцой на росы.</p>
<p>Каб ты бачыла, які ў нас</p>
<p>дзень пагодны, сіні,</p>
<p>Дай жа разам, у садочку,</p>
<p>стрэнем рой пчаліны.</p>
<p>Каб ты бачыла, як млее</p>
<p>сонца на заходзе,</p>
<p>Не спазніся, у дарогу</p>
<p>дай яго праводзім.</p>
<p>Толькі як цябе ні клічу,</p>
<p>весткі ніякое,</p>
<p>Ну, давай жа, хоць часінку</p>
<p>ты пабудзь са мною!</p>
<p> </p>
<h3><a id="chapter111"></a>САЛДАТ РЭВАЛЮЦЫІ</h3>
<p>Ён рэвалюцыі салдат,</p>
<p>Ад Смольнага. Яго кастроў.</p>
<p>Ад першых неўскіх барыкад,</p>
<p>Ад тых кастрычніцкіх сцягоў,</p>
<p>Якія прабівалі шлях</p>
<p>І непахіснымі былі,</p>
<p>Што ў сэрцах, ў розумах, ў руках</p>
<p>Над цэлым светам паплылі.</p>
<p> </p>
<p>Ён рэвалюцыі салдат.</p>
<p>Змагацца за яе прыйшоў.</p>
<p>Шынель, паношаная шмат,</p>
<p>Сабраўшая ўвесь дым франтоў,</p>
<p>На чаравіках латак след,</p>
<p>І шапка, што прайшла агонь,</p>
<p>Абмоткі сцёртыя нашчэнт —</p>
<p>Вось амуніцыя яго.</p>
<p> </p>
<p>Ён рэвалюцыі салдат —</p>
<p>Палац ён не адзін забраў</p>
<p>Князёў, цароў і царанят,</p>
<p>Сабе ж нічога не прыдбаў.</p>
<p>Насіў увесь ладунак свой</p>
<p>На дне салдацкага мяшка —</p>
<p>Кулёк з любімаю махрой</p>
<p>І пайку хлеба-аўсюка.</p>
<p> </p>
<p>Ён рэвалюцыі салдат —</p>
<p>Ўладальнік цвёрдых мазалёў,</p>
<p>Ён сынам быў сялянскіх хат</p>
<p>І сутарэнняў гарадоў.</p>
<p>Хоць па складах ён ледзь чытаў,</p>
<p>Але быў вопытны ў жыцці,</p>
<p>Сваю праграму добра знаў —</p>
<p>Куды і як, за што ісці.</p>
<p> </p>
<p>Ён рэвалюцыі салдат.</p>
<p>І з горда ўзнятай галавой</p>
<p>На першы ленінскі загад</p>
<p>Выходзіў на смяротны бой.</p>
<p>Гатовы заўжды — ўночы, днём</p>
<p>Хай на цяжкі, суровы марш,</p>
<p>Пры ім вінтоўка са штыком</p>
<p>І брызентовы патранташ.</p>
<p> </p>
<p>Ён рэвалюцыі салдат.</p>
<p>Змагацца за парод — закон.</p>
<p>Каб знішчыць ворагаў напад,</p>
<p>За зброю моцна браўся ён.</p>
<p>Ён праліваў і кроў і пот,</p>
<p>На ледзяністым стыў вятры,</p>
<p>Прайшоў падполлі ён і фронт,</p>
<p>І партызанскія бары.</p>
<p> </p>
<p>Ён рэвалюцыі салдат.</p>
<p>Са шляху цешыцца свайго.</p>
<p>Рад. Дачакаўся. Пяцьдзесят</p>
<p>Год рэвалюцыі яго.</p>
<p>На свята радасці прыйшоў —</p>
<p>Сягоння ў шчасці новы дом.</p>
<p>Хоць шмат няма яго сяброў,</p>
<p>Ён рад іх быць прадстаўніком.</p>
<p> </p>
<p>Ён рэвалюцыі салдат.</p>
<p>Няхай, што лічыцца старым,</p>
<p>Яшчэ нямала дасць парад,</p>
<p>Як жыць на свеце маладым.</p>
<p>Як узнімацца з кожным днём,</p>
<p>Не гасла каб святло ў вачах,</p>
<p>Яму самім жа Ільічом</p>
<p>У рукі дадзены быў сцяг!</p>
<p> </p>
<p> </p>
<h3><a id="chapter112"></a>НА СВАЁЙ ЗЯМЛІ</h3>
<p>Няма ў нас гор, няма ў нас мора,</p>
<p>Ды мы й не зналі, дзе яно,</p>
<p>Бо я з тае зямлі, дзе гора</p>
<p>Глядзела ў кожнае акно.</p>
<p> </p>
<p>Яшчэ й цяпер літанні чую</p>
<p>І стогн расхрыстаных вятроў,</p>
<p>Бо я з тае зямлі, якую</p>
<p>Вайна таўкла ў мільён цапоў.</p>
<p> </p>
<p>Мы звыклі бачыць босых, голых,</p>
<p>Было, на жаль, пакутных шмат.</p>
<p>І я з тае зямлі, дзе колас</p>
<p>Ледзь суцяшаў нас да каляд.</p>
<p> </p>
<p>Але нішто нас не скасіла,</p>
<p>Мы ўсе мужнелі як мага,</p>
<p>Бо я з тае зямлі, дзе сіла</p>
<p>Расла, не знаўшы пірага.</p>
<p> </p>
<p>І сумных ў нас вы не шукайце —</p>
<p>Душа, што жаўранак, пяе,</p>
<p>Бо я з тае зямлі, вы гляньце,</p>
<p>Я сам падобны на яе:</p>
<p> </p>
<p>Як з гліны збіты з камянямі,</p>
<p>Абветраны за шмат гадоў,</p>
<p>Быў з галавою нечасанай,</p>
<p>Як гнёзды тыя, што ў гракоў.</p>
<p> </p>
<p>Ды толькі ўвесь рухавы, пруткі;</p>
<p>Нібы сцямнелы ад смалы;</p>
<p>На грудзях хмыз; зірнеш на рукі —</p>
<p>Як на карэнні тым, вузлы.</p>
<p> </p>
<p>Такімі зроблена багацце,</p>
<p>Што бачыце з усіх дарог,</p>
<p>І я з тае зямлі, дзе праца —</p>
<p>Наш быт,</p>
<p>наш скарб,</p>
<p>наш цар,</p>
<p>наш бог.</p>
<p> </p>
<p>Наш крок упэўнены,</p>
<p>не вузкі,</p>
<p>Бо сонца ў нас перамагло,</p>
<p>І я з тае зямлі, дзе спуску</p>
<p>Праз век за крыўды не было.</p>
<p> </p>
<p>Другая праўда сёння ходзіць,</p>
<p>Другі ў нас лад, яшчэ й які!..</p>
<p>І я з тае зямлі, дзе родзіць</p>
<p>І нам і дзецям на вякі.</p>
<p> </p>
<p>А скарб важкі нам з нетраў звоніць</p>
<p>У некранутай цаліне.</p>
<p>І я з тае зямлі, дзе сёння,</p>
<p>Дзе б я ні быў, найлепей мне!</p>
<p> </p>
<p> </p>
<h3><a id="chapter113"></a>* * *</h3>
<p>Мы выйшлі з цямноты, нядолі і гора,</p>
<p>Мы самі свае распалілі агні.</p>
<p>Жыццё й барацьба нас з’ядналі, як мора,</p>
<p>І мора не мае такой глыбіні.</p>
<p> </p>
<p>Мы — кропля ды з кропляй прайшлі загартоўку,</p>
<p>З’ядналіся. Разам наперад нам плыць.</p>
<p>Хто мора падзеліць на кроплі ізноўку?..</p>
<p>Так нельга і нас па адным падзяліць.</p>
<p> </p>
<p> </p>
<h3><a id="chapter114"></a>* * *</h3>
<p>Ніякіх вестак, дзень не першы,</p>
<p>Так хутка месяц праміне.</p>
<p>Адстукай, вецер, мне дэпешу</p>
<p>Кляновым голлем на акне.</p>
<p>Куды яна кірунак значыць,</p>
<p>Чаму яе згубіўся след?</p>
<p>Як хто, як хто, а ты дык бачыў,</p>
<p>Бо ты аблётаў цэлы свет.</p>
<p>Што ж ты гудзіш, сказаць баішся?</p>
<p>Прыстаў і кружыш нада мной...</p>
<p>А я цябе прашу, вярніся,</p>
<p>Гукні, паруш яе спакой!</p>
<p> </p>
<p> </p>
<h3><a id="chapter115"></a>АЭРА</h3>
<p>Новая эпоха, новая эра,</p>
<p>Новыя прасторы, новы дом...</p>
<p>Забяры мяне, аэра,</p>
<p>аэра,</p>
<p>Аэрафлот,</p>
<p>аэрадром!</p>
<p>Птушкі срэбракрылыя,</p>
<p>вам я сёння веру,</p>
<p>Шыі лебядзіныя — вам палёт...</p>
<p>Забяры мяне, аэра,</p>
<p>аэра,</p>
<p>Аэрадром,</p>
<p>аэрафлот!</p>
<p>Неба неабдымнае, чыстае без меры,</p>
<p>І куды ні глянеш — сінь кругом...</p>
<p>Забяры мяне, аэра,</p>
<p>аэра,</p>
<p>Аэрафлот,</p>
<p>аэрадром!</p>
<p>Неспакойна сэрца. Імкне наперад,</p>
<p>Хоць яго чакае шмат клапот.</p>
<p>Забяры мяне, аэра,</p>
<p>аэра,</p>
<p>Аэрадром,</p>
<p>аэрафлот!</p>
<p> </p>
<p> </p>
<h3><a id="chapter116"></a>У ТРУБЫ ТРУБІЦЕ!..</h3>
<p>Зноўку павеяла холадам, сцюжай,</p>
<p>Грозна навіслі крывавыя хмары...</p>
<p>Людзі, не дайце вас пеклу адужаць,</p>
<p>У трубы трубіце голасна, дужа,</p>
<p>Спуску ні кроплі ніякім пачварам,</p>
<p>Мір пад ударам, мір пад ударам!..</p>
<p> </p>
<p>Бачыце, зарыва ў джунглях В’етнама,</p>
<p>Можа з’явіцца і ў вашае хаце.</p>
<p>Кожны — юнак ці стары ты гадамі —</p>
<p>Біце ў тамтамы, біце ў тамтамы,</p>
<p>Добрых людзей да яднання склікайце,</p>
<p>Мір — гэта самае наша багацце!</p>
<p> </p>
<p>Досыць планету нявечылі раны,</p>
<p>Выбухаў хопіць між пальмаў і ў жыце.</p>
<p>Каб не ўзнімаўся забойца паганы,</p>
<p>Біце мацней і гучней ў барабаны,</p>
<p>Гулы гарматаў на свеце глушыце,</p>
<p>Біце ў тамтамы, у трубы трубіце!..</p>
<p> </p>
<p> </p>
<h3><a id="chapter117"></a>АСЕННІ ВЕЦЕР</h3>
<p>Асенні вецер несціханы паміж расхрыстаных бяроз,</p>
<p>Адкуль, з якіх ты акіянаў хмурыны чорныя прынёс?</p>
<p> </p>
<p>То загудзіш, то зарагочаш,</p>
<p>то, ледзьве скалануўшы ціш,</p>
<p>Ты раптам па зялёнай руні, як шустры хлопчык,</p>
<p>прабяжыш.</p>
<p>То, ўвысь падскочыўшы,</p>
<p>з рабінай пачнеш настойна жартаваць,</p>
<p>Табе б хацелася ўсю чырвань з яе, прыгожае, забраць.</p>
<p> </p>
<p>Асенні вецер, ты сцюдзёны, і да зімы хутчэй ляці,</p>
<p>Прышлі вясновы, з ім, малодшым,</p>
<p>рабінам зноўку расцвісці.</p>
<p> </p>
<p>Дарма злуешся ты сягоння і паціскаеш на басы,</p>
<p>Ты паглядзі — на медных соснах твае сівыя валасы.</p>
<p> </p>
<p> </p>
<h3><a id="chapter118"></a>* * *</h3>
<p>Больш не магу. Даю зарок:</p>
<p>— Бяру я сэрца на замок.</p>
<p>Ды і вачам такі наказ:</p>
<p>— Вас ашукалі ўжо не раз.</p>
<p>Каб не набрацца зноў бяды,</p>
<p>Глядзіце на свае гады.</p>
<p>На ўсё мінулае лёг цень...</p>
<p>Так скончыў я аднойчы дзень.</p>
<p>Ну што ж, даволі пакружыў!..</p>
<p>Ды моцным я нядоўга быў.</p>
<p>Пачуў я новы галасок...</p>
<p>Ці трэба сэрцу той замок?</p>
<p>Калі ж угледзеў, як прайшла,</p>
<p>Здалося, ключ яна знайшла,</p>
<p>Сустрэў яе вачэй святло...</p>
<p>Таго замка — як не было!</p>
<p> </p>
<p> </p>
<h3><a id="chapter119"></a>* * *</h3>
<p>А я сабе азначыў зорку</p>
<p>Адну, хоць іх на небе шмат,</p>
<p>Нібы з табой вяду гаворку</p>
<p>І быццам бачу твой пагляд.</p>
<p> </p>
<p>Бывае, можаце дзівіцца,</p>
<p>Прымроіцца такое мне —</p>
<p>Мяне пабачыць, разгарыцца</p>
<p>I нават часам падміргне.</p>
<p> </p>
<p>Няхай, мо гэта і нязвыкла,</p>
<p>Ды зорка тая мне бліжэй,</p>
<p>А ты згубілася і знікла,</p>
<p>Хоць іх і меней між людзей.</p>
<p> </p>
<p> </p>
<h3><a id="chapter120"></a>СКНАРА</h3>
<p>Быў скнара ён. За скнару горай</p>
<p>Падлічваў крупы, едучы.</p>
<p>Ой, і займела жонка гора,</p>
<p>З такім на свеце жывучы.</p>
<p> </p>
<p>Ён налятаў вар’ятам нейкім,</p>
<p>Было — й за грудзі скалане:</p>
<p>— А дзе падзела ты капейку,</p>
<p>Дай справаздачу зараз мне!</p>
<p> </p>
<p>У кепачцы марозіў вушы,</p>
<p>Нідзе шкарпэтак не купіў,</p>
<p>На ногі больш і больш цягнуўшы,</p>
<p>Панчохі жончыны насіў.</p>
<p> </p>
<p>Завуць у клуб... Ён вочы збычыць:</p>
<p>— Чаго не бачылі мы там?</p>
<p>Як прыйдзе вечар, лічыць, лічыць,</p>
<p>А што — не ведае і сам.</p>
<p> </p>
<p>Адкуль жа ён?.. Я доўга думаў:</p>
<p>Што з гэткім скнарам, што рабіць?</p>
<p>Яго б паслаць у Каракумы —</p>
<p>Усе пясчынкі падлічыць.</p>
<p> </p>
<p> </p>
<h3><a id="chapter121"></a>* * *</h3>
<p>Няхай бы лепей быў мароз,</p>
<p>Што робіць неба, проста жах,</p>
<p>Каторы тыдзень дождж і дождж,</p>
<p>Аркестрам труб гамоніць дах.</p>
<p> </p>
<p>Дрыжыць, аж пасінеў, ліхтар,</p>
<p>Падобны на кісель пясок...</p>
<p>І мне здаецца, земны шар</p>
<p>Аж да Амерыкі прамок.</p>
<p> </p>
<h3><a id="chapter122"></a>* * *</h3>
<p>Дзяруць, бывае, дарма глотку,</p>
<p>Ці ёсць прычына, а ці не.</p>
<p>Калі я ўспомню тую сходку,</p>
<p>Дык аж мурашкі па спіне.</p>
<p> </p>
<p>Бо там без літасці, без жалю</p>
<p>Напалі так на аднаго —</p>
<p>Вы чулі, як кацёл кляпалі,</p>
<p>Вось так кляпалі і яго.</p>
<p> </p>
<p>— Сябры, чаго вам гарачыцца,—</p>
<p>Кажу ім,— гэта ж проста жах!..</p>
<p>Хацеў я шчыра заступіцца...</p>
<p>І мне прыпала па зубах.</p>
<p> </p>
<p>Хтось адсвянціў мяне са спрытам.</p>
<p>Ну што падумаць пра такіх?</p>
<p>Каб нізавошта быў ён біты,</p>
<p>Дык не кідаўся б на другіх!</p>
<p> </p>
<p> </p>
<h3><a id="chapter123"></a>ПОЗНЯЯ ВОСЕНЬ</h3>
<p>Птушыных спеваў анізвання,</p>
<p>Як шкло, на пожнях ручаі.</p>
<p>Мятлюг і сіверу чаканне —</p>
<p>Насцеражыліся гаі.</p>
<p> </p>
<p>Засрэбралі, пажухлі травы,</p>
<p>Скавала на грудкі раллю...</p>
<p>А неба — як мяшок дзіравы:</p>
<p>Злятаюць зоры на зямлю.</p>
<p> </p>
<p> </p>
<h3><a id="chapter124"></a>* * *</h3>
<p>Яно чым далей-болей —</p>
<p>Хутчэй праходзіць час.</p>
<p>Што вызначана доляй —</p>
<p>Не абмінае нас.</p>
<p> </p>
<p>Аж сэрца загарыцца,</p>
<p>Калі ласкава так</p>
<p>Цябе гукнуць, паклічуць:</p>
<p>«Гэй, хлопец... ці юнак».</p>
<p> </p>
<p>Пасля, глядзіш, знянацку</p>
<p>Кліч іншы даляцеў —</p>
<p>Цябе гукаюць: «Бацька!»</p>
<p>Ты шчасны і схмурнеў.</p>
<p> </p>
<p>Ды загаруеш штосьці,</p>
<p>Хоць, можа, так і след,</p>
<p>Калі аднойчы хтосьці</p>
<p>Цябе пакліча: «Дзед!»</p>
<p> </p>
<p> </p>
<h3><a id="chapter125"></a>* * *</h3>
<p>Я перажыў трывог нямала,</p>
<p>Ды з той часіны веснавой</p>
<p>Нішто мяне не хвалявала,</p>
<p>Як першы ліст дзявочы твой.</p>
<p> </p>
<p>Плылі вішнёвыя завеі,</p>
<p>А шчасця не было мяжы —</p>
<p>Твой ліст прынёс адну надзею</p>
<p>І многа сонца для душы.</p>
<p> </p>
<p> </p>
<h3><a id="chapter126"></a>ПРА ЧЫРВОНУЮ ЗОРКУ</h3>
<p>Калі б хто запытаўся</p>
<p>Аб пачуцці маім:</p>
<p>— Што люблю я найболей,</p>
<p>Захапляюся чым?</p>
<p>Адказаць бы не здолеў</p>
<p>Я, напэўна, шчырэй:</p>
<p>— За чырвоную зорку</p>
<p>Мне нішто не мілей.</p>
<p>Бо яна гадавала,</p>
<p>З ёй з маленства я рос.</p>
<p>Мне чырвоная зорка —</p>
<p>І мой бог і Хрыстос.</p>
<p>Нашы хаты хавалі</p>
<p>Жудасць, цемра, імгла...</p>
<p>А чырвоная зорка</p>
<p>Да ясноты вяла.</p>
<p>Як яна палыхае</p>
<p>Светлячком-аганьком,</p>
<p>На грудзях, што спявае.</p>
<p>Над узнятым чалом.</p>
<p>Сёння бачу шчаслівы</p>
<p>Нашых зорак парад —</p>
<p>Над марамі, на небе,</p>
<p>Па-над вежамі шахт.</p>
<p>Бачу злітак наймоцны</p>
<p>Нашых думак і мэт.</p>
<p>Мкне чырвоная зорка</p>
<p>Да далёкіх планет.</p>
<p>З ёю мы неразлучны</p>
<p>Кожны міг, кожны час,</p>
<p>Як чырвоныя зоркі,</p>
<p>Сэрцы нават у нас!</p>
<p> </p>
<p> </p>
<h3><a id="chapter127"></a>ІЗНОЎ РАЗМОВА З БУСЛАМ</h3>
<p>Як толькі новы дзень на нівы</p>
<p>Нагою ступіць перш-наперш,—</p>
<p>І ты, як гаспадар руплівы,</p>
<p>Яшчэ на золаку ўстаеш.</p>
<p> </p>
<p>Сябе праверыш. Крылы ўздымеш,</p>
<p>Памчыш праз нівы і гаі,—</p>
<p>Плывуць пад крыламі тваімі</p>
<p>Лужкі, імшары, ручаі.</p>
<p> </p>
<p>Здабыткі ўгледзіш. Без вагання —</p>
<p>Стралою ўніз... Схапіўшы іх,</p>
<p>Нясеш імкліва на сняданне,</p>
<p>Каб накарміць сваіх малых.</p>
<p> </p>
<p>У дзюбе жабянё якое,</p>
<p>Вялізны смоўж, змяя ці ўюн —</p>
<p>Глядзіш з дакорам ты на тое,</p>
<p>Як нішчыць пеўніка каршун.</p>
<p> </p>
<p>Ты ж сам, калі дзяцей накорміш,</p>
<p>Клякочаш над гарбамі хат,</p>
<p>Стаіш, апранены па форме,</p>
<p>Ну, як сапраўдны дыпламат!</p>
<p> </p>
<p> </p>
<h3><a id="chapter128"></a>* * *</h3>
<p>«Джы-ай» ваюе. Што ён стрэне?</p>
<p>Не ведае, ці будзе жыць...</p>
<p>А хто набіў свае кішэні,</p>
<p>Напэўна, той спакойна спіць.</p>
<p> </p>
<p>А бой ідзе цяжкі, крывавы,</p>
<p>І я пытаюся, паэт:</p>
<p>Няўжо няма на іх управы,</p>
<p>Чаму іх не суцішыць свет?</p>
<p> </p>
<p>Ізноў Амерыка шалее,</p>
<p>Ізноў бамбёжкі і напалм...</p>
<p>Спаць не давала мне Карэя,</p>
<p>Спаць не дае цяпер В'етнам!</p>
<p> </p>
<p> </p>
<h3><a id="chapter129"></a>* * *</h3>
<p>А ўсё яно ідзе з малога:</p>
<p>Ад жалуда — магутны дуб,</p>
<p>З квадрата — шырачэзны пляц,</p>
<p>Ад бервяна — высозны зруб,</p>
<p>З цагліны першае — палац.</p>
<p>Ад першае маны — пляткар,</p>
<p>Ад ніткі першае — дыван,</p>
<p>Ад іскры першае — пажар,</p>
<p>Ад слова першага — раман,</p>
<p>Ад кроку — далечы шляхоў,</p>
<p>З пагляду першага — любоў.</p>
<p> </p>
<p> </p>
<h3><a id="chapter130"></a>ГЭТА МАЁ СЭРЦА</h3>
<p>Неспакойна і пакутна недзе ў сумнай хаце,</p>
<p>Усю ноч сядзіць трывожна маці пры дзіцяці.</p>
<p>Глянь жа, маці, што ў аконцы так спагадна б'ецца? —</p>
<p>Гэта маё сэрца!</p>
<p>Школа. Чуць рыпенне пер'яў, ва ўсім класе ціша,</p>
<p>А на вокнах, днём марозным, хтось таксама піша.</p>
<p>Хто ж такі, хто хоча з дзецьмі ў гэты час сустрэцца? —</p>
<p>Гэта маё сэрца!</p>
<p>Гул вясельны, аж бутэлькі выцягнулі шыі...</p>
<p>— Горка!.. Горка!..— Ды прымусу рады маладыя.</p>
<p>Гляньце ў вокны, вам вясёла, хто ж да вас імкнецца? —</p>
<p>Гэта маё сэрца!</p>
<p>Земны скарб занеслі ў высі родныя маторы,</p>
<p>Паглядаю я ў бязмежжа, дзе мігаюць зоры,</p>
<p>Хто ж на Месяцы, дзе герб наш быццам птушка ўецца? —</p>
<p>Гэта маё сэрца!</p>
<p>Поле ў чэрвені красуе, ходзяць жыта хвалі,</p>
<p>А ў жытным — дзяўчаты песню дружна заспявалі,</p>
<p>І дзяўчатам раптам штосьці рэхам адгукнецца —</p>
<p>Гэта маё сэрца!</p>
<p> </p>
<p> </p>
<h3><a id="chapter131"></a>* * *</h3>
<p>Снягамі з поўначы задзьмула</p>
<p>Маё маленькае сяло,</p>
<p>Так закружыла, загарнула</p>
<p>І аж па бровы замяло.</p>
<p> </p>
<p>Адной мятлюзе быццам трэба</p>
<p>Сівымі космамі кружыць —</p>
<p>Палеткаў край, пачатак неба.</p>
<p>Каб як хацеў — не разлічыць.</p>
<p> </p>
<p>Як маскхалатамі схаваны —</p>
<p>Нідзе хаціны не відаць.</p>
<p>На ўзгорку, быццам партызаны,</p>
<p>Пяць сосен вартаю стаяць.</p>
<p> </p>
<p> </p>
<h3><a id="chapter132"></a>* * *</h3>
<p>Дзе ад старасці падзецца,</p>
<p>Што на ўсіх шляхах стаіць?</p>
<p>Старасць мудраю завецца,</p>
<p>Хлапчуком жа лепей быць.</p>
<p> </p>
<p>Што старому? Устрыманне,</p>
<p>На пілюлі паглядай,</p>
<p>І малым дай навучанне,</p>
<p>І сталейшым прыклад дай.</p>
<p> </p>
<p>А я вось які бываю:</p>
<p>Галубоў ганяць магу,</p>
<p>Змея з дзецьмі запускаю,</p>
<p>За качулкаю бягу.</p>
<p> </p>
<p>Дзень праводжу ля рачулкі</p>
<p>З самаробленым кручком...</p>
<p>Ах бы зноў аброць у рукі —</p>
<p>Паганяцца за канём!</p>
<p> </p>
<p> </p>
<h3><a id="chapter133"></a>* * *</h3>
<p>Ну я, вядома, не герой.</p>
<p>Якая сіла ў аднаго,</p>
<p>Каб скончыць мне ураз з бядой?</p>
<p>І не спытаеш ні ў каго.</p>
<p> </p>
<p>— Чаго хвалюешся, паэт?</p>
<p>Не перайначыш словам дзён,</p>
<p>Маўляў, ідзе наш белы свет</p>
<p>Такой хадой, як хоча ён...</p>
<p> </p>
<p>Ды сэрца чуе — хібны шлях.</p>
<p>Няўжо на міг спанікаваў?</p>
<p>Ад злосці горача ў грудзях,</p>
<p>Што думку гэтую згадаў.</p>
<p> </p>
<p>Я ж не спускаў з маіх вачэй,</p>
<p>Што дзе рабілася, калі...</p>
<p>Вагою сэрца і плячэй</p>
<p>Узважыў гора ўсёй зямлі.</p>
<p> </p>
<p>Я не баюся бой сустрэць,</p>
<p>Няхай сябе не зберагу.</p>
<p>Не, я па сутнасці баец,</p>
<p>Інакшым быць я не магу.</p>
<p> </p>
<p>А ў слове — выбуху начын.</p>
<p>Калі пагроза ці напад —</p>
<p>Я з мужным словам не адзін,</p>
<p>Радок мой кожны, як салдат!</p>
<p> </p>
<p> </p>
<h3><a id="chapter134"></a>* * *</h3>
<p>Вядома мне: яно не нова,</p>
<p>Ды я сцвярджаю між другіх,</p>
<p>Што кветак ведаю размовы —</p>
<p>І лугавых і палявых.</p>
<p> </p>
<p>Нядоўгі век — адна гаворка.</p>
<p>Але дзяўчатам на вянкі</p>
<p>З ахвотаю — на іх галоўкі —</p>
<p>Ідуць рамонкі, васількі.</p>
<p> </p>
<p>Купалля кветкі... Іх задужа,</p>
<p>Гатовы ўсім паваражыць...</p>
<p>І чую я, што хочуць ружы</p>
<p>Аж ля дзявочых сэрцаў быць.</p>
<p> </p>
<p>Цераз лугі, цераз палеткі,</p>
<p>Пакуль не ўкрые іх зіма,</p>
<p>Іду, сваю гукаю кветку,</p>
<p>Ды нешта водгуку няма.</p>
<p> </p>
<p> </p>
<h3><a id="chapter135"></a>* * *</h3>
<p>Якімі б ні ішоў шляхамі,</p>
<p>Як гляну, зрокам не абняць —</p>
<p>Скрозь Т і Т пад правадамі</p>
<p>З электраазбукі стаяць.</p>
<p> </p>
<p>Ідуць праз пушчы і паляны,</p>
<p>Праз рэкі, стэпы і палі.</p>
<p>Так распісаліся тытаны —</p>
<p>Мае хлапцы — з маёй зямлі.</p>
<p> </p>
<p> </p>
<h3><a id="chapter136"></a>* * *</h3>
<p>Задума першая мая —</p>
<p>Чаго жаданне не кране,—</p>
<p>Калі б наважыў толькі я,</p>
<p>І ты адразу да мяне.</p>
<p> </p>
<p>Калі прыйду туды, дзе лес,</p>
<p>Дзе быў калісьці маладым,</p>
<p>Туды, дзе гай і белы бэз,</p>
<p>Каб ты стаяла перад ім.</p>
<p> </p>
<p>Ты помніш сад ва ўсёй красе,</p>
<p>Пахучы, чэрвеньскі спакой</p>
<p>І пожню ў ранішняй расе?</p>
<p>Давай пабегаем па ёй.</p>
<p> </p>
<p>А ўспомні звычай наш такі,</p>
<p>Калі ніхто, ніхто не спіць,</p>
<p>Ноч на купалле і вянкі...</p>
<p>Давай жа зноўку варажыць...</p>
<p> </p>
<p>Мо наварожым штосьці з тых,</p>
<p>Даўно мінулых слаўных дзён?</p>
<p>А ці не шчасце нават міг,</p>
<p>Калі прыгожым будзе ён.</p>
<p> </p>
<p> </p>
<h3><a id="chapter137"></a>У ЛЕНІНГРАДЗЕ</h3>
<p>Каб ведаў ты, якая радасць,</p>
<p>Каб сэрца стук майго пачуў,—</p>
<p>Праходжу я па Ленінграду,</p>
<p>Ад дум, здаецца, узлячу.</p>
<p> </p>
<p>Дык вось дзе — слаўная «Аўрора»,</p>
<p>Ісакій з гордай галавой...</p>
<p>Няўжо я тут і дзіўны горад</p>
<p>Так разгарнуўся прада мной.</p>
<p> </p>
<p>Дамы. Гранітнае адзенне.</p>
<p>На іх ляжыць стагоддзяў час.</p>
<p>Ды гэта ж тут калісьці Ленін</p>
<p>Хадзіў задумлівы не раз.</p>
<p> </p>
<p>І я, схіляючыся быццам</p>
<p>Да часу даўняга таго,</p>
<p>Зайздрошчу нават камяніцам,</p>
<p>Якія бачылі яго.</p>
<p> </p>
<p>І мне здалёк у небе сінім</p>
<p>Александрыйскі шпіль відзён.</p>
<p>І я гляджу — прад ім жа Зімні,</p>
<p>Што стаў вядомым з бурных дзён.</p>
<p> </p>
<p>Я чую, як часінай тою</p>
<p>Людскі натоўп тут грозна гуў...</p>
<p>Гляджу на плошчу, на якое</p>
<p>Кастрычнік свет ускалыхнуў.</p>
<p> </p>
<p>Той гул прайшоў, як гоман весні,</p>
<p>Аж да астатняга сяла.</p>
<p>Я адчуваю — мая песня</p>
<p>Таксама што адсюль пайшла.</p>
<p> </p>
<p>Не, не шукала яна славы,</p>
<p>З байцамі мкнула побач стаць.</p>
<p>Мой Ленінград! Хачу мець права</p>
<p>Сягоння так табе сказаць:</p>
<p> </p>
<p>Калі, бранёй вайны закуты,</p>
<p>Ты галадаў, на сцюжы стыў,</p>
<p>Я ўсе, як ёсць, твае пакуты</p>
<p>Глыбока ў сэрцы перажыў.</p>
<p> </p>
<p>Адданасці, любові брацкай,</p>
<p>Нязгаснай веры ў барацьбе</p>
<p>І простай мужнасці салдацкай</p>
<p>Мы навучыліся ў цябе.</p>
<p> </p>
<p>А прыгажосць! Не помню штосьці,</p>
<p>Каб дзе такое я пазнаў.</p>
<p>Ды што казаць, аб прыгажосці</p>
<p>Тваёй сам Пушкін напісаў.</p>
<p> </p>
<p>Расці ж, красуйся над Нявою —</p>
<p>Красой рэвалюцыйных рэк,</p>
<p>Дазволь, як сыну, быць з табою,</p>
<p>І ў гэтым шчасце — і навек!</p>
<p> </p>
<p> </p>
<h3><a id="chapter138"></a>ОДА ЗУБРУ</h3>
<p>Зубр, ну волат, не іначай,</p>
<p>Між пушчанскіх жыхароў!</p>
<p>Думаю, калі пабачу,—</p>
<p>Скуль жа ён, з якіх вякоў?</p>
<p> </p>
<p>Не злічыць яго гадамі,</p>
<p>Часу мерай ніякой,</p>
<p>Ён пры Еве і Адаме</p>
<p>Ганарыўся барадой.</p>
<p> </p>
<p>З тых часоў стагоддзяў сотні</p>
<p>Галаву ён горда нёс,</p>
<p>Між бароў, лясоў дрымотных,</p>
<p>Памнажаючыся, рос.</p>
<p> </p>
<p>Потым зграя паляцела</p>
<p>І знішчала яго шмат —</p>
<p>Кароль Аўгуст, князь Ягела,</p>
<p>Цар Мікола, Герынг-кат...</p>
<p> </p>
<p>Хто яго ні біў, ні рэзаў,</p>
<p>Даканалі аж датла.</p>
<p>Пушча, пушча Белавежы,</p>
<p>Ледзь яго ты зберагла.</p>
<p> </p>
<p>Па тваіх цяпер гушчарах</p>
<p>Ходзяць вольныя зубры,</p>
<p>Над табою уладараць,</p>
<p>Мы ж — іх верныя сябры.</p>
<p> </p>
<p>Зубр, зубр! Мужны, лоўкі,</p>
<p>Я пра моц тваю пяю.</p>
<p>Калі п’ю калі зуброўку,</p>
<p>Толькі ў твой я гонар п’ю.</p>
<p> </p>
<p>Над табою хвоі шаты,</p>
<p>Ці то лета, ці зіма,</p>
<p>Маеш добрую ты хату,</p>
<p>Лепшае ж у нас няма.</p>
<p> </p>
<p>Ты жывеш у ёй, пасешся,</p>
<p>Скрозь лужкі, хмызняк, гаі...</p>
<p>Хочаш піць, дык ледзь нагнешся</p>
<p>Калі ласка, ручаі...</p>
<p> </p>
<p>Сёння ты жывеш салодка,</p>
<p>Тваё племя — узрасло,</p>
<p>Бо жыцця такога ў продкаў,</p>
<p>У тваіх жа, не было.</p>
<p> </p>
<p>Паважаюць вас багата,</p>
<p>Ды вы й варты, так і след —</p>
<p>Раз’язджаюць зубраняты,</p>
<p>Паланілі цэлы свет.</p>
<p> </p>
<p>Кожны раз, як давядзецца</p>
<p>На цябе хоць глянуць раз,</p>
<p>Ведай, як пры нас жывецца,</p>
<p>Не ў стары, пракляты час.</p>
<p> </p>
<p> </p>
<h3><a id="chapter139"></a>* * *</h3>
<p>Мастацтву ў нас прастор вялікі.</p>
<p>І вось найлепшая з прыкмет:</p>
<p>Што ні калгас, дык свой музыка,</p>
<p>Што ні калгас, дык свой паэт!</p>
<p> </p>
<p> </p>
<h3><a id="chapter140"></a>СТАРЫ ГОРАД</h3>
<p>Ездзіў я калісьці ў горад,</p>
<p>На кірмаш, хлапцом малым,—</p>
<p>Быў падобны горад даўні</p>
<p>На таго, хто жыў у ім.</p>
<p> </p>
<p>Прадвадзіцеля дваранства</p>
<p>Дом быў лепшы з усяго,</p>
<p>І калоны, быццам варта,</p>
<p>Падпіралі моц яго.</p>
<p> </p>
<p>Тут жа, ў цэнтры, на прыгорку,</p>
<p>Крыж насунуўшы на лоб,</p>
<p>Прымасцілася царкоўка,</p>
<p>Ну, нібы сапраўдны поп.</p>
<p> </p>
<p>А далей, крыху ў завулку,</p>
<p>У карнізах з-пад разца,</p>
<p>Невысокі, таўстапузы</p>
<p>Дом багатага купца.</p>
<p> </p>
<p>А з-за іх плячэй, высозны,</p>
<p>Злосна з кратаў паглядаў,</p>
<p>І сцюдзёны і суровы,</p>
<p>Як жандар, астрог стаяў.</p>
<p> </p>
<p>А на ўскрайках хаткі, хаткі</p>
<p>Незаможнікаў усіх,</p>
<p>Абшарпаныя дашчэнту,</p>
<p>Як і вопратка саміх.</p>
<p> </p>
<p> </p>
<h3><a id="chapter141"></a>* * *</h3>
<p>Каб розум перабраць я мог,</p>
<p>Як некалі малым гарох,</p>
<p>Каб так навесці чысціню,</p>
<p>Каб клеткі ўсе — адна ў адну!</p>
<p>Дадаць якую да якой,</p>
<p>Навесці ў іх парадак свой.</p>
<p>Ды, як належыць, разлічыць</p>
<p>І па палічках разлажыць.</p>
<p>Найбольш з усіх, што толькі ёсць,</p>
<p>На працу, радасць, весялосць,</p>
<p>І хоць ад гора не ўцячэш —</p>
<p>На гора кінуць як найменш.</p>
<p>Хай шчасце свеціцца ў вачах,</p>
<p>Зусім не даць на боль, на страх,</p>
<p>А болей гэткіх адлажыць —</p>
<p>Каб доўга жыць, каб жыць і жыць!</p>
<p> </p>
<p> </p>
<h3><a id="chapter142"></a>ХЛЕБ</h3>
<p>Скрозь за машынамі машыны</p>
<p>Гудуць,</p>
<p>дымяць,</p>
<p>рыпяць...</p>
<p>Ды ёсць фургон,</p>
<p>які заўсёды я рады сустракаць.</p>
<p> </p>
<p>Хоць не такі ўжо і прыгожы,</p>
<p>але прывабны ён,</p>
<p>Ён паміж іншых спакайнейшы,</p>
<p>здалёку мне відзён.</p>
<p> </p>
<p>Гудзе...</p>
<p>За ім я адчуваю</p>
<p>калгаснае сяло,</p>
<p>Здаецца, быццам поле з жытам</p>
<p>на вуліцы прыйшло.</p>
<p> </p>
<p>Хоць шмат жыву, але не знаю</p>
<p>істотнейшых патрэб,</p>
<p>Чым бачыць надпіс на фургоне</p>
<p>з адзіным словам: «Хлеб».</p>
<p> </p>
<p> </p>
<h3><a id="chapter143"></a>* * *</h3>
<p>Зямля! Гляджу на ўсё жывое,</p>
<p>гляджу на дрэвы, на траву,</p>
<p>І я між іх, табой узняты, тваімі сокамі жыву.</p>
<p> </p>
<p>Карэннямі ў глыбі сабраны, святло світальнае я стрэў,</p>
<p>Табой, як зерне, ўзгадаваны, узрос, напіўся і даспеў.</p>
<p> </p>
<p>А ты дала рукам работу, каб мог я заўжды працай жыць,</p>
<p>Дала кавалак хлеба ў рукі і конаўку вады з крыніц.</p>
<p> </p>
<p>Паслала мне дзеля спачыну на баравінах шызы мох,</p>
<p>Каб заўжды я знайшоў прытулак,</p>
<p>з цяжкіх вярнуўшыся дарог.</p>
<p> </p>
<p>Дала мне спеў гаёў, дуброваў, што век яго не разгадаць,</p>
<p>І кветак шмат параскідала, што іх ніколі не сабраць.</p>
<p> </p>
<p>І весяліш мяне і цешыш ты карагодамі бяроз,</p>
<p>Дажджы з-пад неба заклікаеш, каб не засох я, каб я рос.</p>
<p> </p>
<p>Адкрыла далеч прад вачыма шляхоў пятлястых палявых,</p>
<p>Рачулак, рэк тваіх бруістых паміж узгоркаў баравых.</p>
<p> </p>
<p>Каб я не быў у адзіноце у часе горасных гадзін,</p>
<p>Паставіла навокал варту з магутных сосен і ялін.</p>
<p> </p>
<p>Дала мне ўсё, каб я заўсёды хадзіў з узнятай галавой.</p>
<p>Зямля, глядзі! І я аддана стаю на варце на тваёй!</p>
<p> </p>
<p> </p>
<h3><a id="chapter144"></a>ЧЫРВОНЫЯ СЛЕДАПЫТЫ</h3>
<p>Ніхто ў нас не будзе забыты,</p>
<p>Бо справа ў надзейных руках —</p>
<p>Чырвоныя следапыты,</p>
<p>Чырвоныя следапыты,</p>
<p>Шчаслівы, шчаслівы вам шлях!</p>
<p> </p>
<p>З узгоркаў, што мохам спавіты,</p>
<p>З траншэяў, што выраўняў час —</p>
<p>Чырвоныя следапыты,</p>
<p>Чырвоныя следапыты,</p>
<p>Героі выходзяць да вас.</p>
<p> </p>
<p>З білетаў, што куляй прабіты,</p>
<p>Пракопчаных дымам вайны,</p>
<p>Чырвоныя следапыты,</p>
<p>Чырвоныя следапыты,</p>
<p>На вас паглядаюць яны.</p>
<p> </p>
<p>Зямля іх крывёю паліта,</p>
<p>Каб жыць вам, каб слаўна расці,</p>
<p>Чырвоныя следапыты,</p>
<p>Чырвоныя следапыты,</p>
<p>Вам многа хадзіць па жыцці.</p>
<p> </p>
<p>Расціце ж, будуйце са спрытам,</p>
<p>Даходзьце пільней да ўсяго —</p>
<p>Чырвоныя следапыты,</p>
<p>Чырвоныя следапыты,</p>
<p>Дазорцы народа свайго!</p>
<p> </p>
<p> </p>
<h3><a id="chapter145"></a>У ШАРУЮ ГАДЗІНУ</h3>
<p>Хоць зведаў я сцяжынак многа,</p>
<p>А ў шлях апошні у жыцці,</p>
<p>Туды, дзе ўжо няма нічога,—</p>
<p>Цяжэй за ўсё ісці.</p>
<p> </p>
<p>Якое б выпала мне шчасце,</p>
<p>Каб ён без болю так настаў,</p>
<p>Як і жыццё я немаўляцем,</p>
<p>Не адчуваўшы, пачынаў.</p>
<p> </p>
<p> </p>
<h3><a id="chapter146"></a>КУПАЛАЎЦАМ</h3>
<p>Песні роднае запявалаўцы,</p>
<p>Ваша слава па свеце коціцца.</p>
<p>Адчыняйце заслону, купалаўцы,</p>
<p>Як мне бачыць і чуць вас хочацца!</p>
<p> </p>
<p>У дні шчасныя і журботныя</p>
<p>Вы з’яўляліся мне, нязвычныя,</p>
<p>Нібы ў смагу жыцця спякотную</p>
<p>Я напіўся вады крынічнае.</p>
<p> </p>
<p>З вамі думкамі ўвысь ляцелася,</p>
<p>То з імклівымі, то з жалобнымі,</p>
<p>Многа-многа каму хацелася</p>
<p>Быць на вас, на майстроў, падобнымі.</p>
<p> </p>
<p>Вы і мне пасаблялі вырасці</p>
<p>Слоўмі пэўнымі і жаданымі.</p>
<p>Мне б без вас, я кажу па шчырасці,</p>
<p>Дні здаваліся б часта марнымі.</p>
<p> </p>
<p>Дык віншую вас, запявалаўцы,</p>
<p>Ваша слава па свеце коціцца.</p>
<p>Адчыняйце заслону, купалаўцы,</p>
<p>Як мне бачыць і чуць вас хочацца!</p>
<p> </p>
<p> </p>
<h3><a id="chapter147"></a>ВЕТЭРАН</h3>
<p>Бялеюць вежы стромыя, здаецца, вышай хмар,</p>
<p>А ён ідзе па горадзе, ідзе як гаспадар.</p>
<p>Скрозь на праспекце Ленінскім вітрыны зацвілі...</p>
<p>А ён жа помніць, вуліцы інакшымі былі —</p>
<p>І тыя хаты гіблыя, нахмурыўшыя лоб,</p>
<p>І брук і тых рамізнікаў пад воклічы: — Гоп-гоп!..</p>
<p>І па майстэрнях згорбленых — пагорблены народ,</p>
<p>Курлова губернатара і расстраляны год.</p>
<p> </p>
<p>Плывуць, як тыя лебедзі, прад ім лятункі мар,</p>
<p>І ён ідзе па горадзе, ідзе як гаспадар,</p>
<p>Ідзе па даўняй вуліцы... Мяцеляцца агні...</p>
<p>Была яна бунтоўнаю ў кастрычніцкія дні.</p>
<p>І выплыла мінулае, калі ішоў па ёй,</p>
<p>Чырвоным бантам значаны на куртцы скураной,</p>
<p>Калі страляў гарадавых і порсткіх юнкероў</p>
<p>З вінтоўкі трохлінейнае і ўперад сам ішоў.</p>
<p> </p>
<p>З часіны той гарачае ў душы нязгаслы жар,</p>
<p>І ён ідзе па горадзе, ідзе як гаспадар —</p>
<p>Прад ім абжыты з даўняга яго прывабны кут,</p>
<p>Дзе быў раней рабфак яго, а потым — інстытут,</p>
<p>І парк над ціхай рэчкаю, дзе бавіў вольны час</p>
<p>І дзе калісьці з любаю страчаўся ён не раз,</p>
<p>Дзе месяц сцежку значыў ім, як вечны той ліхтар,—</p>
<p>І ёп ідзе па горадзе, ідзе як гаспадар.</p>
<p> </p>
<p>Ды памяць устрывожана і чорным часам тым,</p>
<p>Што выпала і гораду і выпала прад ім,</p>
<p>Калі напоўзлі набрыдзі, было, што хоць загінь...</p>
<p>Яны ж ігрышчы ладзілі, скакалі між руін.</p>
<p>Салдат жа рэвалюцыі — заўсёды ёсць салдат,</p>
<p>Ізноўку доля выпала — узяў ён аўтамат.</p>
<p>Разбілі ўшчэнт і знішчылі, прагналі ўсіх пачвар,</p>
<p>І ён ідзе па горадзе, ідзе як гаспадар.</p>
<p> </p>
<p>Любуецца кварталамі, іх ладам, пекнатой,</p>
<p>Хоць горад і мяняецца, а сам, здаецца, той —</p>
<p>Ну, той, што ў хатцы згорбленай малым калісьці рос.</p>
<p>І хто на гэтых вуліцах нямала бачыў слёз,</p>
<p>І той, каго ўсе нелюдзі са злосцю паклялі,</p>
<p>Хто потам абліваўся, хто зведаў мазалі,</p>
<p>Хто першы раз кахаў тут, каб потым заўжды жыць!..</p>
<p>Прад ім — любімы горад, як дзіўна ён гучыць!</p>
<p>Сам збудаваў усё тут, сабе і ўсім у дар —</p>
<p>І ён ідзе па горадзе, ідзе як гаспадар!</p>
<p> </p>
<p> </p>
<h3><a id="chapter148"></a>ПАМІЖ ПАХІЛЕНЫХ БЯРОЗ</h3>
<p>Прыйшлі мой край закатаваны</p>
<p>Браты-героі вызваляць,—</p>
<p>Байцы франтоў і партызаны</p>
<p>На Беларусі побач спяць.</p>
<p>Спяваюць птушкі. Месяц свеціць.</p>
<p>Але герояў не збудзіць.</p>
<p>І толькі вецер, буйны вецер</p>
<p>Паходным маршам ім гудзіць.</p>
<p>Шмат росаў на магільных травах,</p>
<p>Нібы журботных матак слёз,</p>
<p>І бачыцца мне — ордэн Славы</p>
<p>Паміж пахіленых бяроз.</p>
<p> </p>
<p> </p>
<h3><a id="chapter149"></a>НОЧ</h3>
<p>Ночку праспіш, не заўважыш,</p>
<p>а то не заплюшчыш і воч,</p>
<p>Рознаю, рознаю, рознаю,</p>
<p>рознай бываеш ты, ноч.</p>
<p>Чорная, чорная, чорная,</p>
<p>гэта цябе як няма.</p>
<p>Светлая, светлая, светлая,</p>
<p>як ты прыходзіш сама.</p>
<p>Доўгая, доўгая, доўгая,</p>
<p>як застаюся адзін,</p>
<p>Прыйдзеш,— такая кароткая,</p>
<p>некалькі быццам хвілін.</p>
<p> </p>
<p> </p>
<h3><a id="chapter150"></a>БЫЎ Я СЕЛЬКОРАМ</h3>
<p>Майго юнацтва ранне</p>
<p>Кружыў жыцця віхор...</p>
<p>Я рад, што быў у званні</p>
<p>Хвалюючым — селькор.</p>
<p>Пісаў пра ўсё старанна,</p>
<p>Пра ўсё, што бачыў зрок,</p>
<p>Пад подпісам таемным:</p>
<p>«Чырвоны алавок».</p>
<p>Кляйміў, як толькі можна,</p>
<p>Знішчаючы бяду,</p>
<p>Выводзіў злыдняў розных</p>
<p>На чыстую ваду.</p>
<p>З селькорам расквітацца —</p>
<p>Яны пятлю вілі,</p>
<p>Ды хто ім быў — дазнацца</p>
<p>Пакуль што не маглі.</p>
<p>Лягчэй бы хто іголку</p>
<p>У сене адшукаў.</p>
<p>А я адзінай толькі</p>
<p>Прызнаўся. Пакахаў.</p>
<p>Пасля зусім скарыўся,</p>
<p>Параіўшыся з ёй,</p>
<p>Перад сялом раскрыўся</p>
<p>Я ў творчасці сваёй.</p>
<p>І людзі, што чыталі</p>
<p>Старонкі тых газет,</p>
<p>Часамі мне казалі:</p>
<p>— Працуеш, як і след.</p>
<p>Я ж допісам калісьці,—</p>
<p>Чытач, ты мне павер,—</p>
<p>Найболей ганарыўся,</p>
<p>Чым вершамі цяпер.</p>
<p> </p>
<p> </p>
<h3><a id="chapter151"></a>ВЕРНАСЦЬ</h3>
<p>А я люблю без лішніх слоў</p>
<p>Такую вернасць між сяброў:</p>
<p>Як верны корань прад ствалом,</p>
<p>Як дзень прад ранішнім святлом,</p>
<p>Як зерне — новаму растку,</p>
<p>Як голле — кожнаму лістку,</p>
<p>Як вуллю роднаму — пчала,</p>
<p>Як крыллі, што нясуць арла.</p>
<p>Хачу быць верным да сяброў.</p>
<p>Як сэрца іхняе, як кроў.</p>
<p> </p>
<p> </p>
<h3><a id="chapter152"></a>* * *</h3>
<p>Каму Памір, каму Ай-Петры,</p>
<p>Каму Чымган, Эльбрус, Казбек...</p>
<p>А мне? А мне лясныя нетры</p>
<p>Ва ўладу дадзены навек.</p>
<p>Вяршыню горную, сівую</p>
<p>Мне не зраўняць з вяршыняй іх,</p>
<p>Ды я, паверце, не крыўдую,</p>
<p>Люблю свой лес ад дзён даўных.</p>
<p>У ім жа кожная бярозка</p>
<p>Зялёным хваліцца плашчом.</p>
<p>Зірну на сосны — гэта войска</p>
<p>Стаіць як след, плячо ў плячо.</p>
<p>Калі ж я на яліны гляну,</p>
<p>Успомню, як гадаў малы,—</p>
<p>Шырока, быццам тыя пані,</p>
<p>Параспушчалі падалы.</p>
<p>А строй дубоў — нібы дазорцы</p>
<p>Свае вартуюць рубяжы,</p>
<p>А абамшэлыя азёрцы,</p>
<p>А выспы, выгары, лаўжы...</p>
<p>Тут дрэвы, хмыз, трава густая,</p>
<p>Усё, як ёсць, адна сям’я.</p>
<p>З іх кожнае — спрадвеку мае</p>
<p>Сваё выключнае імя.</p>
<p>Іду...</p>
<p>Куды пагляд ні кіну —</p>
<p>Высозны, меднастволы бор,</p>
<p>Здаецца мне — яго вяршыні</p>
<p>Вышэй за ўсё, і нават гор.</p>
<p> </p>
<p> </p>
<h3><a id="chapter153"></a>* * *</h3>
<p>Крыніца побліз маёй вёскі, схаваная ў густым трысці,</p>
<p>Люстэркам чыстым,</p>
<p>самым першым ты мне з’явілася ў жыцці.</p>
<p> </p>
<p>Як толькі я, малы, схіліўся напіцца чыстае вады,</p>
<p>Здзівіўся вельмі:</p>
<p>скуль той хлопчык, увесь мурзаты і худы.</p>
<p> </p>
<p>Ішлі гады, чым далей-болей, усё мне растлумачыў час,</p>
<p>І да крыніцы з асалодай я ўжо варочаўся не раз.</p>
<p> </p>
<p>З яе глыбіні часта ўлетку прад вечароваю зарой</p>
<p>Я выглядаў з даўжэзнай пугай і берасцянаю трубой.</p>
<p> </p>
<p>Пасля, калі на вечарынку я адыходзіў сугрунём,</p>
<p>Юнак падміргваў мне з крыніцы</p>
<p>з вяргіняю над казырком.</p>
<p> </p>
<p>А потым той мяне трывожыў, не даючы спакою, сну,</p>
<p>Што, спахмурнеўшы, сцяўшы вусны,</p>
<p>мяне праводзіў на вайну.</p>
<p> </p>
<p>Вярнуўся я. Бруіць крыніца, хадзіў якую бараніць.</p>
<p>Гляджу з крыніцы пастарэлы. Нямала бачыў я крыніц.</p>
<p> </p>
<p>Піў з кацялка і з розных кубкаў,</p>
<p>і з крышталёвага піў шкла,</p>
<p>Але няма мацней крыніцы, што сілу першую дала.</p>
<p> </p>
<p>Калі нап’юся, жвава ўстану і гляну ўдалеч з-пад рукі —</p>
<p>Крыніца зменшыла на твары ды і на сэрцы маршчакі.</p>
<p> </p>
<p> </p>
<h3><a id="chapter154"></a>ПАРТЫЗАНСКІ ТЭЛЕГРАФ</h3>
<p>А тэлеграф у партызанаў</p>
<p>(Хоць аб ім доследаў няма)</p>
<p>Быў просты, ды не менш складаны,</p>
<p>Чым азбука Марзэ сама.</p>
<p> </p>
<p>Ён браў на службу птушак спевы</p>
<p>І вый ваўчыны у бары,</p>
<p>Дапамагалі кветкі, дрэвы,</p>
<p>Нажы, рыдлёўкі, тапары.</p>
<p> </p>
<p>І варта партызанаў знала,</p>
<p>Каго гукаў пастух-трубач,</p>
<p>Чаго зязюля кукавала,</p>
<p>Чаго паветра драў дзяркач,</p>
<p> </p>
<p>Чаму ўначы ці на світанні</p>
<p>Кракочуць качкі ў паплавах,</p>
<p>Чаго расплакалася каня,</p>
<p>Чаго кугакала сава.</p>
<p> </p>
<p>І без чарніла, без алоўка,—</p>
<p>Каб ведаў штаб, каб знаў дазор,—</p>
<p>Пісала на зямлі рыдлёўка,</p>
<p>На дрэвах ножык ці тапор.</p>
<p> </p>
<p>І ведаў штаб, што спланавана,</p>
<p>Ісці дарогаю якой,—</p>
<p>Па тэлеграфе партызанаў</p>
<p>Мы ўсе збіраліся на бой.</p>
<p> </p>
<p> </p>
<h3><a id="chapter155"></a>ЛЯСНЫЯ РЫЦАРЫ</h3>
<p>Вы ўсе змагаліся са славай,</p>
<p>Каб нашу волю адстаяць.</p>
<p>Лясныя рыцары — па праву</p>
<p>Заўсёды можна вас назваць.</p>
<p>Вы, рыцары, не зналі латаў,</p>
<p>Ні замкаў тых — другі быў час,—</p>
<p>А буданы — лясныя хаты —</p>
<p>Былі прыпірышчам для вас.</p>
<p>Вы ўсе з усходу і да ўсходу</p>
<p>Не зналі стомы ў барацьбе,</p>
<p>Як рыцары ў імя народа,</p>
<p>Не з тых, што толькі за сябе.</p>
<p>Гадамі, грознымі начамі</p>
<p>Вас не туліў нідзе спакой.</p>
<p>І дамы сэрца заўжды з вамі</p>
<p>Хадзілі на рашучы бой.</p>
<p>Кастры ім фарбавалі вейкі,</p>
<p>Ў баях шукалі пекнаты,</p>
<p>І смела клалі тол пад рэйкі,</p>
<p>І падымалі ўвысь масты.</p>
<p>Дзяцей пад елкай калыхалі,</p>
<p>Усіх стараліся абшыць,</p>
<p>Сарочкі на бінты ірвалі,</p>
<p>Каб кроў у ранах супыніць.</p>
<p>І знаюць дрэвы, знаюць травы,</p>
<p>Было ім некалі рыдаць.</p>
<p>Лясныя рыцаркі — па праву</p>
<p>Мне б вас хацелася назваць.</p>
<p>Не бачыў гэтакіх геройскіх,</p>
<p>Пакуль на свеце я жыву.</p>
<p>Будзь слаўна, партызанаў войска,</p>
<p>Што заўжды бачыла Маскву.</p>
<p>І нат цяпер, як гром прарвецца</p>
<p>І дрэвы дружна загудуць,</p>
<p>Дык мне здаецца, мне здаецца —</p>
<p>Лясныя рыцары ідуць!</p>
<p> </p>
<p> </p>
<h3><a id="chapter156"></a>* * *</h3>
<p>Відаць, ніколі не забыцца</p>
<p>Ні сціплых хат, ні шэрых ніў.</p>
<p>Усё часцей дзяцінства сніцца,</p>
<p>Дзе б у дарозе я ні быў.</p>
<p>Ляціш ці акіян загушкаў —</p>
<p>А кліча ўсё куток адзін:</p>
<p>На любым дрэве нават птушкі</p>
<p>Садзяцца нанач на спачын.</p>
<p> </p>
<p> </p>
<h3><a id="chapter157"></a>* * *</h3>
<p>Пад вераснёўскімі лістамі</p>
<p>Твае згубіліся сляды.</p>
<p>Тысячагоднімі пяскамі</p>
<p>Пазасыпаны гарады.</p>
<p> </p>
<p>Што ў іх было?</p>
<p>Людзей, адзенне —</p>
<p>Мне ўсё б хацелася пазнаць,</p>
<p>Але, прызнаюся, не меней —</p>
<p>Твой след сягоння адшукаць.</p>
<p> </p>
<p> </p>
<h3><a id="chapter158"></a>ДАРУЙ!</h3>
<p>Дарогі доўгае ў жыцці</p>
<p>Нам без памылак не прайсці.</p>
<p>Ад невялікіх — не гаруй,</p>
<p>Ёсць слова добрае — «даруй!».</p>
<p>Чым боль пакутліва хаваць,</p>
<p>Не бойся ты «даруй!» сказаць</p>
<p>Ані пакрыўджаным бацькам,</p>
<p>Анітаварышам-сябрам.</p>
<p>А след — скажы прад грамадой...</p>
<p>І на адзін сардэчна той,</p>
<p>Якой ты кляўся, што любіў.</p>
<p>Ну і вядома — шчырым быў.</p>
<p> </p>
<p> </p>
<h3><a id="chapter159"></a>* * *</h3>
<p>Клапот нямала і ў салдата,</p>
<p>Не дрэмле ў ночы ён і ў дні,</p>
<p>Каб тая, скуль ён выйшаў, хата</p>
<p>Стаяла заўжды ў цішыні.</p>
<p> </p>
<p>Ён — «Я!» — адказвае ў паверцы,</p>
<p>Ды добра воіну чутно,</p>
<p>Што шмат мільёнаў родных сэрцаў</p>
<p>З ягоным б'юцца заадно.</p>
<p> </p>
<p>Надзейна ён трымае зброю,</p>
<p>Не дрогне ў час ліхіх гадзін,</p>
<p>Бо тым, што ў бронзе ўжо героі,</p>
<p>Пакляўся ён — адданы сын.</p>
<p> </p>
<p> </p>
<h3><a id="chapter160"></a>ПРЫЯЗДЖАЙ</h3>
<p>Хоць на картах усіх вельмі слаба азначана,</p>
<p>Яна ў сэрцы маім і заўсёды пяе...</p>
<p>Прыязджай, паглядзі, што за тая Вушаччына,</p>
<p>Што спакою ніколі мне ў жыцці не дае.</p>
<p> </p>
<p>Прыязджай! Між лясоў будзеш ты журавінкаю,</p>
<p>Ад смалістых вятроў станеш ты весялей.</p>
<p>Я цябе павяду той адзінай сцяжынкаю,</p>
<p>Што ўплятаецца ў лес, што за мора шырэй.</p>
<p> </p>
<p>Ах, якія штогод і вясна там і лецечка,</p>
<p>Што ні гай, што ні куст — салаўіны дамок,</p>
<p>Прыязджай, паглядзі, як жа скача там рэчачка</p>
<p>З крамянька-камянька на другі камянёк.</p>
<p> </p>
<p>Ад духмяных лугоў ты ажно захістаешся,</p>
<p>Ты такога ніколі не пазнаеш віна.</p>
<p>Прыязджай! І тады ты са мной праканаешся —</p>
<p>Ад зямлі там да кожнае зоркі струна.</p>
<p> </p>
<p>А дзяўчаты, хлапцы, ўсе з якою там ласкаю,</p>
<p>Здасца часам — такіх ў свеце болей няма.</p>
<p>Прыязджай! Паглядзі, гэта ўсё партызанскія,</p>
<p>Што мне болей казаць. Ты пабачыш сама!</p>
<p> </p>
<p> </p>
<h3><a id="chapter161"></a>* * *</h3>
<p>А час імклівы недарэчы.</p>
<p>Дзе сёння ты? Ў якім кутку?</p>
<p>Не шмат зязюля, на сустрэчах</p>
<p>Падаравала нам: «Ку-ку!..»</p>
<p> </p>
<p>Прамчала ластаўкаю лета,</p>
<p>Шукаю квецені дарма,</p>
<p>І ты сама, нібы ракета,</p>
<p>Мільгнула, знікла і няма...</p>
<p> </p>
<p> </p>
<h3><a id="chapter162"></a>* * *</h3>
<p>Свайго ты слова не стрымала</p>
<p>І знікла ў цемрадзі сама,</p>
<p>Ну што ж, і сэрца адпалала,</p>
<p>І нават роспачы няма.</p>
<p> </p>
<p>Не затрымаць жаданай хвілі,</p>
<p>Усё не вечна на зямлі,</p>
<p>Я быў такім, якога снілі,</p>
<p>На змену іншыя прыйшлі.</p>
<p> </p>
<p>Я знаю, час прыйшоў схіліцца</p>
<p>Да вечаровага цяпла,</p>
<p>Хоць ты нязменна будзеш сніцца —</p>
<p>Такой, як некалі была.</p>
<p> </p>
<p> </p>
<h3><a id="chapter163"></a>* * *</h3>
<p>Як да бярна бярно кладзецца,</p>
<p>Як жытні колас вырастаў,</p>
<p>Што не буслы малых прыносяць,</p>
<p>Яшчэ з маленства я пазнаў.</p>
<p> </p>
<p>Не мог жа аніяк паверыць,</p>
<p>Што не стаіць,</p>
<p>плыве зямля,</p>
<p>Шукаў на небе калясніцу,</p>
<p>Якую мчаў святы Ілля.</p>
<p> </p>
<p>І мне світаннем велікодным</p>
<p>Іграла сонейка ярчэй,</p>
<p>Баяўся ў змроку выйсці ў сенцы,</p>
<p>Вядома,</p>
<p>ведзьмы і чарцей.</p>
<p> </p>
<p>Чакаў дзядоў я на каляды,</p>
<p>Куццю ім ставячы як след.</p>
<p>Ва ўсім тады быў з бабкай згодны,</p>
<p>І быў мне ясны цэлы свет.</p>
<p> </p>
<p>І калі ў возера спускаўся</p>
<p>На ноч чырвоны сонца-шар,</p>
<p>Глядзеў на хвалі я ў чаканні,</p>
<p>Што загатуюцца, як вар.</p>
<p> </p>
<p>Ішлі гады.</p>
<p>І я выходзіў</p>
<p>З тае дзіцячай прастаты,</p>
<p>І раскрываліся мне тайны,</p>
<p>Нібы з пупышак тых лісты.</p>
<p> </p>
<p>І хоць таемна нада мною</p>
<p>Яшчэ шмат зорак мігацяць.</p>
<p>Я мог бы шмат чаго сягоння</p>
<p>Сваёй бабулі расказаць.</p>
<p> </p>
<p> </p>
<h3><a id="chapter164"></a>Я АДТУЛЬ...</h3>
<p>Што ж, як выпадае</p>
<p>Быць паміж чужых,</p>
<p>І мяне пытаюць:</p>
<p>— Ты адкуль, скажы?</p>
<p> </p>
<p>Дзе б ні быў у свеце</p>
<p>Ў людзях першы раз,</p>
<p>Я даю, паверце,</p>
<p>З гонарам адказ:</p>
<p> </p>
<p>— Я адтуль, дзе з хлебам</p>
<p>Кожны можа жыць,</p>
<p>Я адтуль, дзе неба</p>
<p>Ў чырвані гарыць.</p>
<p> </p>
<p>Я адтуль, дзе кожны —</p>
<p>«Лепей — не чапай!..».</p>
<p>Я адтуль, дзе грозны</p>
<p>Партызанскі край.</p>
<p> </p>
<p>Я адтуль, дзе свежы</p>
<p>Вецер значыць шлях,</p>
<p>Я адтуль, дзе вежы</p>
<p>З зорамі ў вачах.</p>
<p> </p>
<p>Я адтуль, між роўных</p>
<p>Творца і салдат,</p>
<p>Дзе для ўсіх працоўных</p>
<p>Кожны друг і брат.</p>
<p> </p>
<p>Я адтуль, дзе й ценяў</p>
<p>Больш няма былых!</p>
<p>Я адтуль, дзе Ленін</p>
<p>Працаваў для ўсіх!</p>
<p> </p>
<p> </p>
<h3><a id="chapter165"></a>* * *</h3>
<p>Ах, як добра мне сягоння</p>
<p>І пад грабам, і пад клёнам.</p>
<p> </p>
<p>Ах, як хораша і люба</p>
<p>Мне пад дубам, дубам, дубам...</p>
<p> </p>
<p>Як прыемна і гасцінна</p>
<p>Пад ялінаю-ялінай.</p>
<p> </p>
<p>А як песні льюцца звонка</p>
<p>Пад сасёнкаю-сасёнкай.</p>
<p> </p>
<p>Тут, дзе кожны куст знаёмы,—</p>
<p>Я як дома, я як дома.</p>
<p> </p>
<p> </p>
<h3><a id="chapter166"></a>* * *</h3>
<p>Бывае, што хтосьці пакіне свой дом</p>
<p>І дзесьці навек асядае...</p>
<p>А я, дзе б ні быў, у старое гняздо,</p>
<p>Як бусел, заўжды прылятаю.</p>
<p> </p>
<p>Няхай акіяны, хай горы да зор,</p>
<p>Чаго б ні пабачыла вока,</p>
<p>Прымчуся дахаты, як гляну на бор,</p>
<p>І так уздыхну я глыбока.</p>
<p> </p>
<p>Тут сосны і грабы, рабіны і клён</p>
<p>І елкі, што вецер насеяў.</p>
<p>Між пушчаў для сэрца і свой Парфенон,</p>
<p>Для сэрца свае Калізеі.</p>
<p> </p>
<p>Хіба я на свеце знайду пекнату,</p>
<p>Як тут, на маёй Беларусі?</p>
<p>Бывае, як бусел, ізноў паляту,</p>
<p>Але неўзабаве вярнуся.</p>
<p> </p>
<p> </p>
<h3><a id="chapter167"></a>* * *</h3>
<p>Гляджу на дуб я на зялёны,</p>
<p>Ён непрыкметна дзеля воч</p>
<p>На ўзгорачку зямлі натхнёна</p>
<p>Працуе дзень, працуе ноч...</p>
<p> </p>
<p>Стаіць мажны, стаіць прыгожы,</p>
<p>З галлём, абуджаным паноў,</p>
<p>А колькі ў іх, дарог, дарожак,</p>
<p>Для соку зведаных шляхоў.</p>
<p> </p>
<p>І ведаю, набыў бы многа,</p>
<p>Каб соку кропелькай з грудка</p>
<p>Я пераплыў усю дарогу</p>
<p>Ад караня аж да лістка.</p>
<p> </p>
<p> </p>
<h3><a id="chapter168"></a>* * *</h3>
<p>Выйсці б, стаць плячом да гораў,</p>
<p>Так часамі сэрца хоча.</p>
<p>А ці небу шкода зорак,</p>
<p>Мне патрэбны дзве на вочы —</p>
<p> </p>
<p>Ногі-промні для разгону,</p>
<p>Бас грымотны на размовы...</p>
<p>Мне б адзенне з лісцяў клёна,</p>
<p>А каўнер з лістоў дубовых.</p>
<p> </p>
<p>Мне б вятрамі прычасацца,</p>
<p>Паружовіцца ў заранкі,</p>
<p>Сцежкай той падпаясацца,</p>
<p>Што прыводзіць да каханкі.</p>
<p> </p>
<p>Для яе мець сэрца з жарам,</p>
<p>А для ворагаў, што з лёду.</p>
<p>Аб такой я сіле мару,</p>
<p>Каб адбіць усе нягоды.</p>
<p> </p>
<p>Не прашу яе бясконцай,</p>
<p>Толькі б мне стаяць нязломна.</p>
<p>Хоць бы мне па жменьцы сонца,</p>
<p>Я б сыпнуў туды, дзе цёмна.</p>
<p> </p>
<p>Шмат яшчэ ў жыцці дакукі,</p>
<p>А ў душы такая прага —</p>
<p>Хоць бы мне па хмарцы ў рукі,</p>
<p>Я б сыпнуў туды, дзе смага.</p>
<p> </p>
<p> </p>
<h3><a id="chapter169"></a>* * *</h3>
<p>Свайго мы жыцця піянеры.</p>
<p>І зробленых спраў немалых —</p>
<p>Не метраў мільёнамі мераць,</p>
<p>Мільёнамі сэрцаў людскіх.</p>
<p> </p>
<p>І хоць яшчэ многа патрэбаў,</p>
<p>І хай недароблена шмат —</p>
<p>Не трубы архангелаў ў небе,</p>
<p>А трубы твае, касманаўт.</p>
<p> </p>
<p> </p>
<h3><a id="chapter170"></a>* * *</h3>
<p>У Беларусі — ясныя вочы,</p>
<p>Многа любові ў грудзях:</p>
<p>Звонкае поле,</p>
<p>Звонкія сосны,</p>
<p>Звонкі і сонечны шлях.</p>
<p> </p>
<p>У Беларусі</p>
<p>Кожны куточак,</p>
<p>Дзе ты ні пойдзеш, пяе...</p>
<p>Звонкае слова,</p>
<p>Звонкая песня,</p>
<p>Звонкае сэрца яе.</p>
<p> </p>
<p> </p>
<h3><a id="chapter171"></a>* * *</h3>
<p>Як бы нішто не адбылося,</p>
<p>Над рэчкай туманы дымяць.</p>
<p>Зноў тая ж ноч і тая ж восень,</p>
<p>А толькі вось цябе няма.</p>
<p> </p>
<p>Стаю ізноў на тым жа ганку,</p>
<p>Скуль знікла ты ў імгле начной.</p>
<p>Няхай бы бліснула маланка</p>
<p>І паказала, што з табой.</p>
<p> </p>
<p> </p>
<h3><a id="chapter172"></a>* * *</h3>
<p>Мець трэба меру хоць якую.</p>
<p>Ды ёсць у нас адзін паэт —</p>
<p>Ён што ні дзень сябе друкуе</p>
<p>І выхваляецца на свет.</p>
<p> </p>
<p>Часопісы ідуць. Гартаю.</p>
<p>Перада мной — яго радкі:</p>
<p>«Я ўсіх люблю... я ўсіх кахаю...</p>
<p>Вось я які!.. Вось я які!..»</p>
<p> </p>
<p>Нібы з каша ён сыпле вершы,</p>
<p>А ў іх адзіны толькі звон,</p>
<p>Што і наймудры, і найлепшы,</p>
<p>І ўсім парадзіць — толькі ён!</p>
<p> </p>
<p>Яму сказаць хачу такое:</p>
<p>«Навошта, брат, хлусню нясеш?</p>
<p>Не выхваляйся дабрынёю,</p>
<p>Рабі дабро ты моўчкі лепш!»</p>
<p> </p>
<p> </p>
<h3><a id="chapter173"></a>* * *</h3>
<p>Вясенні вецер па сялібах</p>
<p>Махнуў захмараным крылом.</p>
<p>Ну вось ізноўку плачуць шыбы,</p>
<p>Дрыжыць рабіна за акном.</p>
<p> </p>
<p>І клён ссінеў, як быццам босы</p>
<p>Прыбег дасвеццем ледзяным,</p>
<p>І нават певень глянуў скоса</p>
<p>На лужыну, што перад ім.</p>
<p> </p>
<p>Зіма суцішылася звонку,</p>
<p>Адно — умыецца слязой...</p>
<p>І толькі вераб’і гамонку</p>
<p>Вядуць бадзёра пад страхой.</p>
<p> </p>
<p> </p>
<h3><a id="chapter174"></a>ЖОЛУД</h3>
<p>Пад шапкаю лістоў зялёнай,</p>
<p>У промнях, што снуюць вакол,</p>
<p>Сядзіць, красуецца ў кароне</p>
<p>Ды прыглядаецца на дол —</p>
<p> </p>
<p>Куды з асеннім ветрам першым,</p>
<p>Карону кінуўшы галлю,</p>
<p>Падзе ён, куляю зляцеўшы,</p>
<p>Прабіўшы цвілую зямлю.</p>
<p> </p>
<p>Ды сілу ён сваю не страціць,</p>
<p>І вось праз многа-многа год</p>
<p>Яму падобным красавацца</p>
<p>І славіць той яго палёт.</p>
<p> </p>
<p> </p>
<h3><a id="chapter175"></a>* * *</h3>
<p>Ваш, аж пад неба, стан выносны,</p>
<p>З высока ўзнятай галавой,—</p>
<p>Я захапляўся вашай, сосны,</p>
<p>Гвардзейскай выпраўкай лясной.</p>
<p> </p>
<p>Мядзяны бляск, а моц, як сталі,—</p>
<p>Гадам нялёгка вас разбіць.</p>
<p>Не раз грудзьмі абаранялі</p>
<p>Вы нас ад бур і навальніц.</p>
<p> </p>
<p>Але прайшло гадоў ці мала,</p>
<p>І старасць сумная прыйшла,</p>
<p>І вас, ссівелых, даканала</p>
<p>Зубчастым языком піла.</p>
<p> </p>
<p>Гляджу на здзёртае убранне,</p>
<p>Як аскабалкі рук тырчаць...</p>
<p>Здаецца, паўшыя ў змаганні,</p>
<p>Застыўшы, волаты ляжаць.</p>
<p> </p>
<p> </p>
<h3><a id="chapter176"></a>* * *</h3>
<p>Люблю начысціню размовы,</p>
<p>Каб не цямніў іх фальшу дым.</p>
<p>І ласкі не хачу частковай —</p>
<p>Паловы не люблю ва ўсім.</p>
<p> </p>
<p>Усё, што поўна,— сэрцу люба:</p>
<p>І пацалунак — так, як след,</p>
<p>І поўны верш, і поўны кубак,</p>
<p>І мір на цэлы белы свет!</p>
<p> </p>
<p> </p>
<h3><a id="chapter177"></a>* * *</h3>
<p>Часамі бачу я камету,</p>
<p>Бясконца зоры зіхацяць.</p>
<p>А каб на іншых жыў планетах,</p>
<p>Дык што было б адтуль відаць?</p>
<p> </p>
<p>І мне здаецца, што, напэўна,</p>
<p>Здзівіўся б я, і многа раз,</p>
<p>Угледзеўшы сусвет таемны,</p>
<p>Які ніхто не бачыць з нас.</p>
<p> </p>
<p> </p>
<h3><a id="chapter178"></a>* * *</h3>
<p>А песня — жаўранак нібыта —</p>
<p>Увысь заве.</p>
<p>Калі радок з душой адліты,</p>
<p>Дык ён жыве.</p>
<p> </p>
<p>Крамністы ён, не з нейкай гліны,</p>
<p>Спрабуй на зуб!</p>
<p>Такі і ў багне не загіне,</p>
<p>Як чорны дуб,</p>
<p>Як чорны дуб!</p>
<p> </p>
<p> </p>
<h3><a id="chapter179"></a>* * *</h3>
<p>Я чую жарты, бачу ўсмешкі,</p>
<p>Ну што ж, вядома — што каму.</p>
<p>А я хаджу па даўніх сцежках,</p>
<p>Нібы па сэрцу па свайму.</p>
<p> </p>
<p>Дзе вы, што лісцем пазляталі</p>
<p>Ў суровых, восеньскіх вятрах,</p>
<p>З якімі некалі спявалі,</p>
<p>Выходзячы ў далёкі шлях?</p>
<p> </p>
<p>І стала сумна мне, маркотна,</p>
<p>Каб ты была, магла б пачуць,</p>
<p>Як тут аб часе беззваротным</p>
<p>Слупы вусатыя гудуць.</p>
<p> </p>
<p> </p>
<h3><a id="chapter180"></a>СЯДЖУ Я Ў АРХІВЕ...</h3>
<p>Сяджу я ў архіве — патрэба наспелая.</p>
<p>Ах, каб ды знайсці мне, чаго я шукаю!</p>
<p>Гартаю старонкі папер парыжэлыя,</p>
<p>Як быццам павольна стагоддзі гартаю.</p>
<p> </p>
<p>Даўнейшыя літары леглі жучкамі</p>
<p>І лапкамі-вяззю старанна звязаны,</p>
<p>Пячаткі спавітыя гэтак шнурамі,</p>
<p>Як цуглямі быццам яны закілзаны.</p>
<p> </p>
<p>Шукаю ў мінулым святла я і ценяў.</p>
<p>Мне часам заслону вякі раскрывалі:</p>
<p>Пісец прада мною ў глухім сутарэнні</p>
<p>І тыя, рукой што яго кіравалі.</p>
<p> </p>
<p>Вядома, найболей такія героі,</p>
<p>Што неслі народу нямала цяжару,—</p>
<p>Князі-ліхадзеі і рыцары ў зброі,</p>
<p>І пан, і аконам, і з імі жандары.</p>
<p> </p>
<p>І тыя, што з нейкай таемнай нагоды</p>
<p>Валодалі царствам, краямі, губерняй.</p>
<p>І нашы прапрадзеды з тых, што заўсёды,</p>
<p>Усюды ў паперах запісвалі чэрню.</p>
<p> </p>
<p>Гляджу на худых, змардаваных у дыме,</p>
<p>Прыкрыўшых дзяругаю зрэбнаю цела,</p>
<p>Страчаю між імі і тых, прад якімі</p>
<p>Вяльможнае панства ад страху дрыжэла.</p>
<p> </p>
<p>Сяджу я ў архіве. Спусціўся па сходнях.</p>
<p>Сяджу, нібы ў келлі даўнейшай, дзяржаўнай,</p>
<p>І пах адчуваю аж тысячагодні,</p>
<p>Што з ладану, воску і проста ўяўны.</p>
<p> </p>
<p>Шукаю, што з вестак мінуўшчына верне,</p>
<p>Каб мог перадаць я што трэба народу,</p>
<p>І ў грудзе знайшоўшы якоесьці зерне,</p>
<p>Я быццам адкрыццем вялікасным горды.</p>
<p> </p>
<p>Ды раптам за вокнамі песню пачуўшы,</p>
<p>Адклаўшы паперы аб даўнім прыгоне,</p>
<p>Выходжу на плошчу. І вольна ўздыхнуўшы,</p>
<p>Шчаслівы, што зноўку вяртаюся ў сёння.</p>
<p> </p>
<p>Іду. Пад нагамі надзейная глеба,</p>
<p>У вочах людскіх весялосць і клапоты.</p>
<p>Іду. Нада мною блакітнае неба</p>
<p>І жаўраў званочкі. І гул самалётаў.</p>
<p> </p>
<p>Я рады, адчуўшы дзён нашых бязмежжа</p>
<p>І поступ у заўтра нястрымнае сілы,</p>
<p>Што бачу палацы, і стромыя вежы,</p>
<p>І сцягаў над імі чырвоныя крылы.</p>
<p> </p>
<p> </p>
<h3><a id="chapter181"></a>* * *</h3>
<p>То дзень, як ноч, то раптам просінь,</p>
<p>Не разбяром часамі мы,</p>
<p>Што ў наваколлі нас — ці восень,</p>
<p>Ці першы крок ужо зімы.</p>
<p> </p>
<p>Лісты уранку пашарэлі,</p>
<p>Пакінуўшы гаі, сады,—</p>
<p>І, быццам шэрыя шынелі,</p>
<p>Зямлю прыкрылі ад бяды.</p>
<p> </p>
<p> </p>
<h3><a id="chapter182"></a>* * *</h3>
<p>Мы слёз не бачым у герояў —</p>
<p>Яснота дадзена вачам,</p>
<p>Але і ў іх жыве такое,</p>
<p>Што ў звычаі смяротным нам.</p>
<p> </p>
<p>У кожнага свая прычына,</p>
<p>І йдзе да кожнага ўсяляк.</p>
<p>Бывае, на душу нахлыне,</p>
<p>Што не стрымацца аніяк.</p>
<p> </p>
<p>Не сціснеш сэрца абцугамі,</p>
<p>І дзе той мужнасці мяжа?</p>
<p>І ў Леніна, было часамі,</p>
<p>З вачэй кацілася сляза.</p>
<p> </p>
<p> </p>
<h3><a id="chapter183"></a>* * *</h3>
<p>Казалі: куля тваё сэрца</p>
<p>У бойцы навылёт прайшла...</p>
<p>А ты прыйшоў</p>
<p>І ўжо ў бяссмерці</p>
<p>Стаў пасярэдзіне сяла.</p>
<p> </p>
<p>Гаворыш з цэлай грамадою</p>
<p>Пра ўсе паходы,</p>
<p>Бітвы ўсе...</p>
<p>А плашч-палатка за спіною</p>
<p>Цябе, што крылле, ўвысь нясе.</p>
<p> </p>
<p> </p>
<h3><a id="chapter184"></a>* * *</h3>
<p>Прамчаліся дні, адшугалі,</p>
<p>Звароту ў былое няма.</p>
<p>Другімі з табою мы сталі,</p>
<p>Якімі, ты бачыш сама.</p>
<p> </p>
<p>Здаецца — ранейшае неба,</p>
<p>Запал жа у грудзях не той,</p>
<p>Мне многа сягоння не трэба,</p>
<p>Хоць дзень ды пабыць бы з табой.</p>
<p> </p>
<p>Не трэба такіх абяцанкаў,</p>
<p>Юнацкіх не звернем мы дзён,—</p>
<p>А слова ласкавае ўранку,</p>
<p>Ласкавае слова на сон.</p>
<p> </p>
<p> </p>
<h3><a id="chapter185"></a>* * *</h3>
<p>Мы змалку крыўдзімся нямала,—</p>
<p>Дзе праўда вечная была,</p>
<p>Што нас прырода ашукала,</p>
<p>Ніякіх крылляў не дала.</p>
<p> </p>
<p>Бязмежна неба па-над намі,</p>
<p>А ты трымайся за зямлю.</p>
<p>І пазайздросціцца часамі</p>
<p>І страказе, і матылю.</p>
<p> </p>
<p>І галубу, і белай чайцы...</p>
<p>Хто ж можа сокала дагнаць?</p>
<p>А жаўра... Дзе ён? Адшукайце —</p>
<p>Звініць, самога не відаць.</p>
<p> </p>
<p>Ляціць арол паважна, смела,</p>
<p>І пікі гор прад ім ніжэй...</p>
<p>Адно нас цешыць, што ўзляцелі</p>
<p>Мы думак крыллямі вышэй.</p>
<p> </p>
<p> </p>
<h3><a id="chapter186"></a>* * *</h3>
<p>Мы свет аджыўшы руйнавалі</p>
<p>І самі новымі раслі,</p>
<p>Але й пачуцці шанавалі,</p>
<p>Што ўжо стагоддзямі жылі.</p>
<p> </p>
<p>Кахалі мы па даўняй модзе,</p>
<p>Падруг шануючы сваіх,—</p>
<p>Не цалавалі пры народзе,</p>
<p>Не абдымаліся пры ўсіх.</p>
<p> </p>
<p>Глядзіш часамі, як на дзіва:</p>
<p>Ашлапіўшы, задзера нос...</p>
<p>І бессаромна і крыкліва,</p>
<p>А вось кахання — ні на грош!</p>
<p> </p>
<p> </p>
<h3><a id="chapter187"></a>ХВАРОБА</h3>
<p>Я да хвароб не вельмі чулы.</p>
<p>Калі ж хвароба не міне —</p>
<p>Глядзіш, на ложак пацягнула,</p>
<p>Мароз прамчыцца па спіне.</p>
<p> </p>
<p>Ляжу ў гарачцы я, у поце,</p>
<p>І з ложка ходу ўжо няма...</p>
<p>Яна не грукае: «Дазвольце!»</p>
<p>Яна ўрываецца сама.</p>
<p> </p>
<p>І мучыць дзень, і ноч да ранку,</p>
<p>А ты хваробе дагаджай —</p>
<p>Ідуць мікстуры, банькі, шклянкі...</p>
<p>Хваробе мала — больш давай!</p>
<p> </p>
<p>Даеш маліну, мёду зрэдку...</p>
<p>Хвароба толькі хмурыць лоб:</p>
<p>— Дай парашкі!.. Падай таблеткі!</p>
<p>І кашу з маннай... І сіроп!</p>
<p> </p>
<p>Калі ж цябе звядзе ад болю,</p>
<p>Што ўжо і сцежка не відна.</p>
<p>Ты ўвесь ўзбунтуешся: — Даволі!</p>
<p>...Тады й спахопіцца яна.</p>
<p> </p>
<p>Хітрушчыя апусціць вочкі,</p>
<p>Малою стане, быццам мыш:</p>
<p>— Я ад цябе выходжу ўпрочкі!</p>
<p>— І не вяртайся! — ёй крычыш.</p>
<p> </p>
<p> </p>
<h3><a id="chapter188"></a>* * *</h3>
<p>Ішлі мы з вёсак, з плошчаў, з вуліц,</p>
<p>Зваў нашых сэрцаў аганёк —</p>
<p>На зрэбных, сітцавых кашулях</p>
<p>Крылаты кімаўскі значок.</p>
<p> </p>
<p>На мужны заклік камсамола</p>
<p>Рабочых дзеці і сялян —</p>
<p>Мы браліся за серп і молат,</p>
<p>І за вінтоўку, і наган.</p>
<p> </p>
<p>Нас на здабычу заклікалі</p>
<p>І хлеб, і вугаль, і руда.</p>
<p>І, быццам птушкі, выляталі</p>
<p>Мы з бальшавіцкага гнязда.</p>
<p> </p>
<p>Сяброўкам ў світках і скуранках</p>
<p>Хавалі вернасць і любоў,</p>
<p>А іх хусцінкі, што заранкі,</p>
<p>Аж прырасталі да сцягоў.</p>
<p> </p>
<p>За ўсё мы браліся і ўпарта,</p>
<p>На ўсё знаходзілі мы спрыт —</p>
<p>Сядзелі ў шынялях за партай,</p>
<p>Навукі грызлі мы граніт.</p>
<p> </p>
<p>І хоць прайшло гадоў нямала,</p>
<p>Але й паміж сівых галоў</p>
<p>Па камсамольскаму запалу</p>
<p>Я пазнаю сваіх сяброў.</p>
<p> </p>
<p> </p>
<h3><a id="chapter189"></a>НЕ СПІЦЦА...</h3>
<p>Ужо за поўнач, а не спіцца,</p>
<p>Чаму не йдзе спакой да воч?</p>
<p>А думы, думы — роем быццам</p>
<p>Усе зляцеліся на ноч.</p>
<p> </p>
<p>Адны прыходзяць за другімі.</p>
<p>Аж ходзіць кругам галава.</p>
<p>З недабрадзеямі сваімі</p>
<p>Палаешся і раз і два...</p>
<p> </p>
<p>Ляжыш. Сяброў перабіраеш.</p>
<p>Вярнешся ў роднае сяло —</p>
<p>І ці адно ты прыгадаеш,</p>
<p>Што некалі з табой было.</p>
<p> </p>
<p>Часіну ўспомніш веснавую</p>
<p>І безліч маладых забаў,</p>
<p>Ну і, вядома, часта тую,</p>
<p>Якой нічога не сказаў.</p>
<p> </p>
<p>А думы йдуць. За іх слядамі</p>
<p>Ты ўжо ідзеш між дзён цяжкіх —</p>
<p>Яны ж ад лірыкі да драмы</p>
<p>Цябе звядуць ў адзіны міг.</p>
<p> </p>
<p>Туды, дзе зноў вайна грукоча...</p>
<p>Які спачын? Куды там спаць?!</p>
<p>І ты гатовы ўзняцца, ўскочыць,</p>
<p>З сябрамі ў бойцы побач стаць.</p>
<p> </p>
<p>А з бітвы вернешся, хай змора,</p>
<p>Зноў падарожжаў аж мільён! —</p>
<p>І невядома, на каторым</p>
<p>Нарэшце перапыніць сон.</p>
<p> </p>
<p> </p>
<h3><a id="chapter190"></a>* * *</h3>
<p>Не верце часам свайму воку,</p>
<p>Што гмах наводдалі ніжэй.</p>
<p>Малым здаецца ўсё здалёку.</p>
<p>Вы ж падыдзіце як бліжэй —</p>
<p>Малое вырасце, падскочыць,</p>
<p>Ды так, што зрокам не абняць,</p>
<p>І давядзецца неаднойчы</p>
<p>Высока галаву задраць.</p>
<p> </p>
<p> </p>
<h3><a id="chapter191"></a>* * *</h3>
<p>Калі надыдзе час спачыну,</p>
<p>Адна ёсць просьба да зямлі:</p>
<p>Накрый мяне крылом арліным,</p>
<p>Крыло галубкі пасцялі.</p>
<p> </p>
<p>Абодвум з дзён маленства босых</p>
<p>Зайздросціў я, як ні кажы,—</p>
<p>Глядзеў услед арлу ў нябёсах</p>
<p>Ды галубінай быў душы.</p>
<p> </p>
<p>А ўсё ж калісьці, у нейкім ранні,</p>
<p>З праменнем першым па расе</p>
<p>Не клёкат грозны — вуркаванне</p>
<p>Няхай мне вецер прынясе.</p>
<p> </p>
<p> </p>
<h3><a id="chapter192"></a>* * *</h3>
<p>Ах, каб як вы ні хацелі,</p>
<p>Не злічыць вам галасы,</p>
<p>Як вясною загамоняць</p>
<p>Беларускія лясы.</p>
<p> </p>
<p>Колькі ў іх жывых істотаў,</p>
<p>Не пазнаць усіх імён,</p>
<p>Як зацягнуць, як затрубяць,</p>
<p>Ажно ўзрушаць неба звон.</p>
<p> </p>
<p>Кожны з іх гудзіць, спявае</p>
<p>На асобнае струне,</p>
<p>Ну няйначай, што цымбалы</p>
<p>Ёсць на кожнае сасне.</p>
<p> </p>
<p>Чутны посвісты шпаковы,</p>
<p>Спевы жаўра, салаўя,</p>
<p>Ну няйначай — на вяселлі</p>
<p>Ўся птушыная сям’я.</p>
<p> </p>
<p>Кожны ліст, нібы жалейка,</p>
<p>Кожны куст, як чарадзей,—</p>
<p>І міжволі аж да сонца</p>
<p>Спеў узносіцца з грудзей.</p>
<p> </p>
<p> </p>
<h3><a id="chapter193"></a>* * *</h3>
<p>Калі мы ў прасторы выходзім вясною,</p>
<p>У грудзях нязменна такое чуццё:</p>
<p>Як добра за плугам ісці баразною,</p>
<p>Спявае, красуе навокал жыццё.</p>
<p> </p>
<p>І раптам успомніш — люд гіне і гіне,</p>
<p>Мільёнам ад роспачы сэрца баліць,</p>
<p>Хоць цэлую ноч разарві на часціны —</p>
<p>Не хопіць жалобных адзенняў пашыць.</p>
<p> </p>
<p> </p>
<h3><a id="chapter194"></a>НАПЕРАКОР</h3>
<p>Наперакор настроям хмурым</p>
<p>Прайду бадзёрым па жыцці,</p>
<p>Наперакор вятрам і бурам</p>
<p>Наперад буду я ісці.</p>
<p> </p>
<p>Наперакор пустым, гуллівым</p>
<p>Цяжар не скіну я з пляча.</p>
<p>Наперакор сябрам хлуслівым</p>
<p>Я буду шчырым да канца.</p>
<p> </p>
<p>Наперакор мятлюгам зімнім</p>
<p>Хачу я сэрцам палымнець,</p>
<p>Наперакор гадам нястрымным</p>
<p>Я не збіраюся старэць.</p>
<p> </p>
<p>Наперакор начы да сонца</p>
<p>Я буду рукі уздымаць,</p>
<p>Наперакор людской гамонцы...</p>
<p>Ды лепш таго не адкрываць!</p>
<p> </p>
<p> </p>
<h3><a id="chapter195"></a>* * *</h3>
<p>Хмурнеюць мае напевы,</p>
<p>Пачуўшы, як стогне зямля,</p>
<p>Калі на цвітучае дрэва</p>
<p>Раптам насунецца тля.</p>
<p> </p>
<p>Пакутуе дрэва замнога,</p>
<p>Бо можа і лісце згубіць.</p>
<p>А хтосьці гаворыць: — Нічога!</p>
<p>Не трэба трывогі біць.</p>
<p> </p>
<p>Навошта знішчаць заразу,</p>
<p>Яна ж усяго не кране,</p>
<p>Што гэта хвароба часу,</p>
<p>Што гэта само міне.</p>
<p> </p>
<p>Дык вось як умеюць са спрытам</p>
<p>Туманіць, кружыць, віхляць...</p>
<p>Давайце ж будзем адкрыта</p>
<p>Чорнае чорным зваць.</p>
<p> </p>
<p> </p>
<h3><a id="chapter196"></a>ДЗВЕ ДУШЫ</h3>
<p>Асалода ў сэрцы, ды яшчэ якая,</p>
<p>У вачах яснота,</p>
<p>Музыка ў вушах,</p>
<p>Як са мной гаворыць,</p>
<p>Як са мной спявае</p>
<p>Чорнага чалавека — светлая душа.</p>
<p> </p>
<p>І насупраць — вочы з гневам уздымаю,</p>
<p>Б’ецца кроў у скроні,</p>
<p>Ломіць у вушах,</p>
<p>Калі раптам раніць,</p>
<p>Крыўдзіць, абражае</p>
<p>Белага чалавека — чорная душа.</p>
<p> </p>
<p> </p>
<h3><a id="chapter197"></a>* * *</h3>
<p>Жыццё ўвесь час — цяжкі экзамен.</p>
<p>Пакуль перажыве свой век,</p>
<p>Што ж, і памыліцца часамі</p>
<p>І нават добры чалавек.</p>
<p> </p>
<p>Але заўсёды з новай сілай</p>
<p>Ідзе насустрач дням сваім...</p>
<p>А ёсць такі — увесь з памылак,</p>
<p>Ну, што рабіць, скажыце, з ім?</p>
<p> </p>
<p> </p>
<h3><a id="chapter198"></a>* * *</h3>
<p>Хачу не многа я.</p>
<p>Даволі —</p>
<p>Хоць рушыць конна, не ляцець,</p>
<p>Але быць вобадам у коле,</p>
<p>Не дробнай спіцай мільгацець.</p>
<p> </p>
<p> </p>
<h3><a id="chapter199"></a>* * *</h3>
<p>Твой голас мне — саладкаструнны.</p>
<p>Люблю вачэй зялёны дым.</p>
<p>Ды што казаць, ты — прыгажуня.</p>
<p>Не падабаешся ў адным:</p>
<p> </p>
<p>Ты не хваліся тым, што маеш,</p>
<p>Што шмат спякла сваім агнём,—</p>
<p>Зязюля нават падкідае</p>
<p>Сваё дзіця другім цішком.</p>
<p> </p>
<p> </p>
<h3><a id="chapter200"></a>МАЛЮСЯ...</h3>
<p>Малюся небу, і палям,</p>
<p>І гулу трактарных калон,</p>
<p>Малюся бору і гаям...</p>
<p> </p>
<p>І чую я —</p>
<p>б’е сэрца звон,</p>
<p>б’е сэрца звон!</p>
<p> </p>
<p>Малюся комінам, дзе дым,</p>
<p>І бляску радасных акон,</p>
<p>Малюся рэчкам лугавым...</p>
<p> </p>
<p>І чую я —</p>
<p>б’е сэрца звон,</p>
<p>б’е сэрца звон!</p>
<p> </p>
<p>Малюся лісцейку ў садах,</p>
<p>Табе, сасна, і дуб, і клён,</p>
<p>Малюся зерню ў каласах...</p>
<p> </p>
<p>І чую я —</p>
<p>б’е сэрца звон,</p>
<p>б’е сэрца звон!</p>
<p>Малюся вочам маладых,</p>
<p>Што абмінаюць ноч і сон,</p>
<p>Малюся немаўлятам іх...</p>
<p> </p>
<p>І чую я —</p>
<p>б’е сэрца звон,</p>
<p>б’е сэрца звон!</p>
<p> </p>
<p>Малюся кветкам, што ўзраслі,</p>
<p>Жыццю, якому мір — закон,</p>
<p>Малюся ўсёй красе зямлі...</p>
<p> </p>
<p>І чую я —</p>
<p>б’е сэрца звон,</p>
<p>б’е сэрца звон!</p>
<p> </p>
<p> </p>
<h3><a id="chapter201"></a>* * *</h3>
<p>Цаню адзінку-мастака:</p>
<p>Ў сяброўстве розум і рука.</p>
<p> </p>
<p>Але схіляюся чалом</p>
<p>Перад народам-мастаком.</p>
<p> </p>
<p>Бо ён стварыў малюнкаў шмат:</p>
<p>У Запаляр’і бачу сад;</p>
<p> </p>
<p>Увысь паслаў шмат новых зор,</p>
<p>У стэпе мора распасцёр;</p>
<p> </p>
<p>І над барханамі пяскоў</p>
<p>Наткаў са збожжа дываноў.</p>
<p> </p>
<p>Чаго б яшчэ я пажадаў?</p>
<p>Каб сонца так намаляваў,</p>
<p> </p>
<p>Каб круглы год гасціла ў нас...</p>
<p>Я веру. Будзе. Дайце час!</p>
<p> </p>
<p> </p>
<h3><a id="chapter202"></a>* * *</h3>
<p>І не дайду я галавою,</p>
<p>Адкуль сягоння ён узнік?..</p>
<p>Ну, невядома, што такое —</p>
<p>Ані студэнт,</p>
<p>Ні працаўнік.</p>
<p> </p>
<p>Аброс,</p>
<p>На малпу выглядае.</p>
<p>Ані клапот, ані тых дум.</p>
<p>Асфальты клёшам падмятае,</p>
<p>Гітараю наводзіць сум.</p>
<p> </p>
<p>Імкне юнацтва ўвысь праз буры,</p>
<p>Будуючы жаданы свет.</p>
<p>Яго ж адкінуць, як акурак,</p>
<p>Яшчэ і плюнуць злосна ўслед.</p>
<p> </p>
<p> </p>
<h3><a id="chapter203"></a>* * *</h3>
<p>Я веру шчыра — мы кахалі.</p>
<p>А сёння ўвесь запал пагас.</p>
<p>Даўно ўжо людзі прадказалі:</p>
<p>Нішто не вечна паміж нас.</p>
<p> </p>
<p>Так, не навек і мы сышліся.</p>
<p>Мы разыходзімся без ран.</p>
<p>І часткі свету разышліся,</p>
<p>І паміж імі акіян.</p>
<p> </p>
<p> </p>
<h3><a id="chapter204"></a>І НЕХТА ЎСПОМНІЦЬ ПРА МЯНЕ</h3>
<p>Я ведаю, час прыйдзе гэткі —</p>
<p>Усё прачнецца пры вясне,</p>
<p>Як матылі, успыхнуць кветкі...</p>
<p>І нехта ўспомніць пра мяне.</p>
<p>Аднойчы ўдзень, а можа, ўранку,</p>
<p>Сыдуцца хмары чарадой,</p>
<p>Між чорных хмар блісне маланка...</p>
<p>І нехта ўспомніць воблік мой.</p>
<p>Бяседа прыйдзе, ды якая,</p>
<p>Яна за сэрцы ўсіх кране,</p>
<p>Да столі кубкі паўздымаюць...</p>
<p>І нехта ўспомніць пра мяне.</p>
<p>Абдымуцца сябрынай цеснай,</p>
<p>Дзе кожны родны, кожны свой,</p>
<p>Аж закалоціць сцены песня...</p>
<p>І нехта ўспомніць воблік мой.</p>
<p>Усё чаргуецца з часамі.</p>
<p>Час прыйдзе вершу палымнець,</p>
<p>Радкі пальюцца за радкамі...</p>
<p>І нехта ўспомніць пра мяне.</p>
<p>І прыйдзе шчыры і спакусны</p>
<p>Той міг, калі ў цішы начной</p>
<p>Замруць у пацалунку вусны...</p>
<p>І нехта ўспомніць воблік мой.</p>
<p>І згубяць лік усім гадзінам,</p>
<p>Бо ўсіх шчаслівых не міне</p>
<p>Час непаўторны і адзіны...</p>
<p>І нехта ўспомніць пра мяне.</p>
<p>А ўранку зноў клапоты, справы,—</p>
<p>У кожнага кірунак свой</p>
<p>У тым шляху цяжкім, цікавым...</p>
<p>І нехта ўспомніць воблік мой.</p>
<p> </p>
<p> </p>
<h3><a id="chapter205"></a>АЛЕ І ТЫМ Я ГАНАРУСЯ...</h3>
<p>Як касманаўтам я, прызнацца,</p>
<p>Зайздрошчу! Рады ж не знайду.</p>
<p>І мне б узняцца, палюляцца</p>
<p>Ва ўсёй планеты на віду.</p>
<p> </p>
<p>І мне б часінаю якою</p>
<p>Глядзець адтуль на земны шар,</p>
<p>І мне б зямлю пазнаць такою,</p>
<p>Якой не бачыў бог і цар.</p>
<p> </p>
<p>Яно, відаць, і я старанна</p>
<p>Пакінуў бы касмічны след,</p>
<p>Ды што рабіць, крыху зарана</p>
<p>Прыйшоў на гэты белы свет.</p>
<p> </p>
<p>І ўжо на Месяц не збяруся,</p>
<p>Мой след і Марса не кране,</p>
<p>Але і тым я ганаруся,</p>
<p>Што ўсё рабілася пры мне.</p>
<p> </p>
<p>Менш давялося бачыць дзеду;</p>
<p>Я веру — больш пабачыць сын;</p>
<p>Але ж і я такое зведаў,</p>
<p>Што толькі зведаў я адзін.</p>
<p> </p>
<p> </p>
<h3><a id="chapter206"></a>ЯК МАЛАДЫЯ МЫ ЖЫЛІ</h3>
<p>Тых дзён ход мужны і суровы</p>
<p>Хіба забудзецца калі,—</p>
<p>Як жыў наш горад павятовы,</p>
<p>Як маладыя мы жылі.</p>
<p> </p>
<p>Было — у час вялікіх святаў</p>
<p>Мы дэманстрацыяй ішлі,</p>
<p>Хлапцы ў юнгштурмаўках, дзяўчаты,</p>
<p>Здаецца, з песняю раслі.</p>
<p> </p>
<p>Ішоў па бруку цвёрда, горда</p>
<p>Камуністычны наш Саюз —</p>
<p>Пілсудскага крывую морду</p>
<p>Трымалі мы за доўгі вус.</p>
<p> </p>
<p>Ну і вядома, што нязменна</p>
<p>Быў і Дзянікін і Махно,</p>
<p>З праткнутым задам Чэмберлена</p>
<p>Насілі з імі заадно.</p>
<p> </p>
<p>А «Блуза сіняя» складала</p>
<p>Раёк на хуткую руку —</p>
<p>Ад іх нямала пападала</p>
<p>Папу, буржую, кулаку.</p>
<p> </p>
<p>З плакатаў, з лозунгаў газетных</p>
<p>Ляцелі словы, што агні,—</p>
<p>Да рэвалюцыі сусветнай</p>
<p>Мы ўсе лічылі толькі дні.</p>
<p> </p>
<p>У грудзях быў запал бунтоўны,</p>
<p>Хоць марш давай — па ўсёй зямлі...</p>
<p>Не памыліліся ў асноўным.</p>
<p>Мы сэрцам з Леніным жылі.</p>
<p> </p>
<p> </p>
<h3><a id="chapter207"></a>* * *</h3>
<p>Быць першым — па клічу Айчыны,</p>
<p>Быць першым, каб зладзіць свой дом,</p>
<p>Быць першым у любай дзяўчыны,</p>
<p>Быць першым за плугам, станком,</p>
<p>Быць першым між сціплых герояў,</p>
<p>Быць першым, дзе цяжка рукам,</p>
<p>Быць першым на лініі бою,</p>
<p>Быць першым з ратункам сябрам.</p>
<p>Апошнім — без ласкі ўзаемнай,</p>
<p>Апошнім, каб гора спаткаць,</p>
<p>Апошнім, счарнёным дарэмна,</p>
<p>Апошнім і здраду пазнаць.</p>
<p> </p>
<p> </p>
<h3><a id="chapter208"></a>БЕЛАРУСІ</h3>
<p>Беларусь, ты дазволь нізка мне пакланіцца,</p>
<p>Хоць сказаць, што хачу, не патраплю ўсяго,—</p>
<p>Дзякуй хлебу твайму і крынічнай вадзіцы,</p>
<p>Мне да смаку яны ад дзяцінства майго.</p>
<p> </p>
<p>Гартавала мяне ты яшчэ ад малога,</p>
<p>Настаўляла, як быць сынам слушным тваім.</p>
<p>Дзякуй сонцу твайму, і бясконцым дарогам,</p>
<p>І дажджам, і вятрам, і завеям густым.</p>
<p> </p>
<p>Дзякуй плошчам тваім, гулу ўзбуджаных вуліц,</p>
<p>Што ўзнімалі свой кліч і ядналі не раз.</p>
<p>Колькі нас, што цябе называюць матуляй!</p>
<p>І ў бядзе, і ў красе ўзгадавала ты нас.</p>
<p> </p>
<p>Ты, як маці, заўжды ратавала ад смерці,</p>
<p>Хоць дзяўбаў твае грудзі чорнай зграі груган.</p>
<p>Пражылі мы з табой і тугу і галечу,</p>
<p>Загаілі з табой і нямала мы ран.</p>
<p> </p>
<p>Выйшла доля твая на шырокія гоні,</p>
<p>Асвяцілася ты ўся усходняй зарой,</p>
<p>А былое прайшло. Паглядзі ж ты сягоння,</p>
<p>Чым валодаеш ты, што яшчэ прад табой?</p>
<p> </p>
<p>Дзе ні глянь — у цябе рост надзейны і шпаркі,</p>
<p>Многа новых машын, трактары, МАЗ, БелАЗ,</p>
<p>Што выходзяць у свет з беларускаю маркай,</p>
<p>«На выдатна» — мы чуем удзячны адказ.</p>
<p> </p>
<p>А вясной, як цвіце неабдымнае поле,</p>
<p>Сэрца просіцца ў свет, сэрцу цесна ў грудзях.</p>
<p>Не, яшчэ не была ты такою ніколі,</p>
<p>Колькі зор у тваіх у праменных вачах!</p>
<p> </p>
<p>Беларусь, іхні бляск у дарозе нам свеціць,</p>
<p>Перад ім расступілася ночы імгла,</p>
<p>Беларусь, на усёй на вялікай планеце</p>
<p>Свой пачэсны пасад ты даўно заняла.</p>
<p> </p>
<p>Дык жа ў роднай сям’і,</p>
<p>светлым шчасцем натхнёнай,</p>
<p>Вечна шчырай, праўдзівай і вернаю будзь,</p>
<p>І жыві і красуй ты гадоў незлічона</p>
<p>Нам, і дзецям, і ўсім, што за намі ідуць!</p>
<p> </p>
<p> </p>
<h3><a id="chapter209"></a>ПЯТРАСУ ЦВІРКУ</h3>
<p>Ужо зіма ў снягах настала.</p>
<p>Ты ж з непакрытай галавой...</p>
<p>Сыдзі з мармуру,</p>
<p>з п’едэстала,</p>
<p>Давай паходзім, дружа мой!</p>
<p> </p>
<p>Паходзім сцежкамі-шляхамі,</p>
<p>Паглядзім, як народ жыве,</p>
<p>Што зроблена яго рукамі</p>
<p>Па ўсёй, як ёсць, тваёй Літве.</p>
<p> </p>
<p>А мне так хочацца сягоння</p>
<p>Цябе бяседай ажывіць,</p>
<p>Бо ты ж любіў, я добра помню,</p>
<p>Заўжды як след пагаманіць.</p>
<p> </p>
<p>Ты паглядзі, як скрозь антэны</p>
<p>Пачуць жадаюць голас твой.</p>
<p>Даволі ж моўкнуць</p>
<p>задуменна!</p>
<p>Давай паходзім, дружа мой!</p>
<p> </p>
<p>Вакол жа зроблена нямала —</p>
<p>Да неба гмахі пабудоў,</p>
<p>А ў новых</p>
<p>Вільнюса кварталах</p>
<p>Яшчэ няма тваіх слядоў.</p>
<p> </p>
<p>На іх паверхах промні сонца</p>
<p>Між кветак свае кросны ткуць,</p>
<p>На іх жа</p>
<p>з кожнага аконца</p>
<p>Цябе запросяць, пазавуць.</p>
<p> </p>
<p>Ну што ж, з сябрамі пагаворыш</p>
<p>Ды выйдзеш зноўку</p>
<p>па прастор —</p>
<p>Пад Каунасам</p>
<p>здзівіць мора.</p>
<p>Яно ў агнях электразор.</p>
<p> </p>
<p>Захочацца сяброў праведаць</p>
<p>На ўзмор’і, што з табой жылі.</p>
<p>На берагах</p>
<p>сівой Клайпеды</p>
<p>Сустрэнеш з рэйсаў караблі.</p>
<p> </p>
<p>Наведаеш і кут свой любы,</p>
<p>Калгас, калгасную сям’ю,</p>
<p>І ўславіш ты,</p>
<p>узняўшы кубак,</p>
<p>Зямлю-карміцельку сваю.</p>
<p> </p>
<p>Пасля не ацяжару, мусіць,</p>
<p>Цябе я просьбаю такой:</p>
<p>Прыемна мне ісці з табой...</p>
<p>Хадзем да нас,</p>
<p>да Беларусі,</p>
<p>Ты блізкі быў да сэрца ёй.</p>
<p> </p>
<p>Ты госць яе для кожнай хаты,</p>
<p>І, хлеб падаўшы з ручніком.</p>
<p>Каля Ашмян, ці дзе,</p>
<p>дзяўчаты</p>
<p>Цябе назвалі б Петрусём.</p>
<p> </p>
<p>Ды не скрану цябе ў паходы,</p>
<p>Ну што наяве я зраблю!</p>
<p>Ты на вякі,</p>
<p>ты назаўсёды</p>
<p>Ў літоўскую урос зямлю.</p>
<p> </p>
<p>Стаіш у Вільнюсе настала,</p>
<p>Я ж толькі з марай прад табой:</p>
<p>— Сыдзі з мармуру,</p>
<p>з п’едэстала,</p>
<p>Давай паходзім, дружа мой!</p>
<p> </p>
<p> </p>
<h3><a id="chapter210"></a>ЯШЧЭ АБ ПРОДКАХ</h3>
<p>Аб продках як пачну размову?</p>
<p>Над іхнім сном стагоддзяў вал,</p>
<p>Ды і ў маім кутку сасновым</p>
<p>Ні скальных надпісаў, ні скал,</p>
<p>Ні той парчы, што час іх выткаў,</p>
<p>Ані пярсцёнкаў чараўніц,</p>
<p>Ані пергаментаў, ні звіткаў,</p>
<p>Ані карон, ні завушніц.</p>
<p>А ў чым жа продкі мной пазнаны</p>
<p>Паміж эпох, паміж гадоў?</p>
<p>Па полю тым — раскарчаваным,</p>
<p>Што быццам латка між лясоў,</p>
<p>Па той сцяжынцы пакручастай.</p>
<p>Што абышла валун, пянёк,</p>
<p>Па той дарожачцы пятлястай,</p>
<p>Што пралажыў худы канёк.</p>
<p>Па тых сякерах-зазубранках,</p>
<p>Скаваных для сваіх патрэб,</p>
<p>Па жорнах, кінутых ля ганкаў,</p>
<p>Што зерне трушчылі на хлеб.</p>
<p>Па сохах, па смыках, па мялках...</p>
<p>І па жалейцы дудара,</p>
<p>Па крэсіву, крамністых скалках,</p>
<p>Дзе здабывалася іскра.</p>
<p>І хоць ад голаду гібелі,</p>
<p>Яны аралі зноў і зноў,</p>
<p>Хай той геральдыкі не мелі,</p>
<p>Ані тых званняў, ні чыноў,</p>
<p>Хадзілі ў зрэб’і саматканым,</p>
<p>Чакалі волю што ні год...</p>
<p>Ды цвёрда я перакананы,</p>
<p>Што гэта слаўны быў народ!</p>
<p> </p>
<p> </p>
<h3><a id="chapter211"></a>ГАРНІСТ</h3>
<p>Гарніст у гальштуку чырвоным,</p>
<p>Сяброў склікаеш на касцёр —</p>
<p>Твой горн калыша бор зялёны,</p>
<p>Твой кліч узносіцца да зор.</p>
<p> </p>
<p>Накіраваны да планетаў</p>
<p>Твой горн у наш касмічны час,</p>
<p>Як быццам кажа зорам свету:</p>
<p>«Чакайце! Узляцім да вас!»</p>
<p> </p>
<p> </p>
<h3><a id="chapter212"></a>У ЗАМКУ РАДЗІВІЛА</h3>
<p> </p>
<div class="EPIGRAPH">
<p>...Иди, рабочий, и ложись</p>
<p>в кровать великокняжью.</p>
</div>
<div class="CLEAR"></div>
<p> </p>
<p class="sign">Ул. Маякоўскі</p>
<p>Маці б і не прысніла Таго, што я вам скажу,—</p>
<p>У замку Радзівіла</p>
<p>Як гаспадар хаджу.</p>
<p>І мне не было турботаў,</p>
<p>Каб авалодаць ім,—</p>
<p>Сярэдневякоўя вароты</p>
<p>Раскрыты сягоння ўсім.</p>
<p>З нас кожны тут госць жаданы,</p>
<p>Лячыся і будзь здароў!</p>
<p>Пад’ёмны мост скасаваны,</p>
<p>З вадой непатрэбен роў.</p>
<p>Калісьці ж мост уздымаўся</p>
<p>І роў глыбінёй дзівіў...</p>
<p>Ды гэта ж ён нас баяўся,</p>
<p>Некалі сам Радзівіл.</p>
<p>На замку хмурым, каменным</p>
<p>Стагоддзяў ляжыць пячаць —</p>
<p>Аб нашых пакутах сцены</p>
<p>Нямала маглі б сказаць.</p>
<p>Гісторыя моцнай сілы</p>
<p>Пакутам паклала мяжу —</p>
<p>У замку Радзівіла</p>
<p>Як гаспадар хаджу.</p>
<p>Прыбралі яго адмыслова</p>
<p>Майстры, мастакі, разьбяры.</p>
<p>У светлых пакоях князёвых,</p>
<p>Усюды — мае сябры.</p>
<p>Камбайнер і сталь хто варыць,</p>
<p>Пчаляр, садавод, свінапас...</p>
<p>А сам Радзівіл, ён зараз</p>
<p>Слабейшы кожнага з нас.</p>
<p>Гісторыя добра зрабіла:</p>
<p>Са здавальненнем гляджу —</p>
<p>У замку Радзівіла</p>
<p>Як гаспадар хаджу.</p>
<p> </p>
<p> </p>
<h3><a id="chapter213"></a>Я СЁННЯ РАДЫ І МАЛОМУ...</h3>
<p>Падкрэслівае рысай старасць</p>
<p>Усё, што я ў гадах пражыў.</p>
<p>А ў даўніх у юначых марах</p>
<p>І кім я толькі не пабыў:</p>
<p> </p>
<p>На барыкадах сцяг чырвоны</p>
<p>Я з перамогай уздымаў,</p>
<p>У наступе ў лавінах конных</p>
<p>З самім Чапаевым скакаў.</p>
<p> </p>
<p>Больш здабываў, чым далей — болей.</p>
<p>Як рэвалюцыі салдат —</p>
<p>Выводзіў Тэльмана на волю</p>
<p>З-за чорных маабіцкіх крат.</p>
<p> </p>
<p>Сябе ўяўляючы героем,</p>
<p>Хадзіў з узнятай галавой,</p>
<p>Адольфа нішчыў я пятлёю</p>
<p>Не раз уласнаю рукой.</p>
<p> </p>
<p>Шукаў я сродкаў адмысловых —</p>
<p>Пусціць такі скрышальны вал,</p>
<p>Каб ва ўсім свеце канчаткова</p>
<p>Сканаў драпежны капітал.</p>
<p> </p>
<p>Хвароба каб зусім звялася,</p>
<p>Каб маладзела заўжды кроў;</p>
<p>Адна б няхай і засталася —</p>
<p>Непагасальная любоў.</p>
<p> </p>
<p>Для ветраў падбіраў я спевы,</p>
<p>Абрысы новыя марам.</p>
<p>Знаходзіў я такія дрэвы,</p>
<p>Якіх не бачыў і Адам...</p>
<p> </p>
<p>Ды гэта мара ўсё, вядома,</p>
<p>Хацелася й такому быць...</p>
<p>Я ж сёння рады і малому,</p>
<p>Што давялося мне зрабіць.</p>
<p> </p>
<p>Я рады, што ў часы уздыму,</p>
<p>Дзе мог, прыклаў сваю руку,</p>
<p>Дарозе, што прайшоў з усімі,</p>
<p>І песні шчыраму радку.</p>
<p> </p>
<p>Не быў я ў роднай хаце госцем,</p>
<p>А зваўся сейбіт і баец.</p>
<p>І, можа быць, прыпомніць хтосьці,</p>
<p>Што быў нішто сабе хлапец.</p>
<p> </p>
<p> </p>
<h3><a id="chapter214"></a>* * *</h3>
<p>Здаецца, ўсюды бор адзіны.</p>
<p>Дрымотны гоман баравы</p>
<p>Захутаў сосны і яліны...</p>
<p>А на імшарах мох сівы.</p>
<p> </p>
<p>Ды мне мой бор бліжэй, вядома,</p>
<p>Няхай на ім нямала ран.</p>
<p>Здаецца мне, што ў ім, знаёмым,</p>
<p>За кожным дрэвам партызан.</p>
<p> </p>
<p> </p>
<h3><a id="chapter215"></a>ПЕРШАЯ ЗАПІСКА</h3>
<p>Усё да сэрца браў я блізка.</p>
<p>Нішто не пакідала след,</p>
<p>Як тая першая запіска,</p>
<p>Што сэрца ўзрушыла нашчэнт.</p>
<p>А я чакаў яе без меры,</p>
<p>Яна ж марудна так ішла —</p>
<p>На дробным ласкутку паперы,</p>
<p>З няроўных літараў была</p>
<p>Ад той юначае, дзявочай,</p>
<p>Яшчэ нясмелае рукі,—</p>
<p>І ў соты раз чыталі вочы</p>
<p>У дзень жаданыя радкі.</p>
<p>Я ў кніжках пісьмы закаханых</p>
<p>Чытаў у шмат разоў даўжэй,</p>
<p>Ды я быў цвёрда пракананы —</p>
<p>Яе запіска ўсіх складней.</p>
<p>Быў я пісульцы падуладны,</p>
<p>Але ніхто ў сяле не знаў,</p>
<p>Як я хаваў яе ашчадна</p>
<p>І колькі раз пацалаваў.</p>
<p>Я да каханкі ў час юначы</p>
<p>Пайшоў у першую расу —</p>
<p>За кожнай літараю бачыў</p>
<p>Сваю бялявую красу.</p>
<p>І быў калісьці я ў адчаі...</p>
<p>Што зробіш, вечнага няма —</p>
<p>Згубілася пісулька тая,</p>
<p>А потым знікла і сама.</p>
<p>Усё ў жыцці мінае, зменна —</p>
<p>Прайшло. Мінула. Адплыло...</p>
<p>Але й дасюль яшчэ прыемна,</p>
<p>Што гэта некалі было.</p>
<p> </p>
<p> </p>
<h3><a id="chapter216"></a>* * *</h3>
<p>Зіма лютуе.</p>
<p>Груд на грудзе.</p>
<p>Схаваны рэчак берагі...</p>
<p>Вось і мае абклалі грудзі</p>
<p>Тваёй сцюдзёнасці снягі.</p>
<p> </p>
<p>Застыла кроў.</p>
<p>І сэрцу цесна.</p>
<p>Ды веру я — вясною зноў</p>
<p>Памкне насустрач песні песня,</p>
<p>Як сонцу — кветка з-пад снягоў.</p>
<p> </p>
<p> </p>
<h3><a id="chapter217"></a>ЧОРНАЯ ЗДРАДА</h3>
<p>Якія там яны героі?</p>
<p>У злосных змовішчах сваіх</p>
<p>Яны ўздымаюць нож на тое,</p>
<p>Што нарадзіла іх саміх.</p>
<p> </p>
<p>Ці ёсць якое ў іх сумленне?</p>
<p>У іхніх душах не знайсці</p>
<p>Яго і макавага зерня,</p>
<p>Хоць на хвіліначку ў жыцці.</p>
<p> </p>
<p>Прад намі здраднікамі сталі,</p>
<p>Бо як маглі руку узняць</p>
<p>На тых, што ім дапамагалі</p>
<p>Скідаць ярмо, на ногі ўстаць;</p>
<p> </p>
<p>На тых, хто ў час цяжкой патрэбы</p>
<p>Іх вызваляў сваёй крывёй</p>
<p>І хто дзяліў кавалак хлеба</p>
<p>І ўвесь як ёсць здабытак свой;</p>
<p> </p>
<p>На тых, хто быў ім лепшым братам,</p>
<p>Хто ў сэрцы з ленінскім святлом,</p>
<p>На тых, што ладзілі ім хаты,</p>
<p>Яшчэ не скончыўшы свой дом;</p>
<p> </p>
<p>На тых, хто шчыра год ад году</p>
<p>Дапамагаў і ўдзень і ўноч,</p>
<p>На тых, хто ім узвёў заводы,</p>
<p>Каб уздымалася іх моц.</p>
<p> </p>
<p>Яны ж на нас палезлі, гады...</p>
<p>Далі адказ — і так, як след —</p>
<p>«Героям» самай чорнай здрады.</p>
<p>Пра гэта ведае ўвесь свет.</p>
<p> </p>
<p> </p>
<h3><a id="chapter218"></a>СВАРКА</h3>
<p>Недарма спрадвеку</p>
<p>Кажуць у народзе:</p>
<p>«Сварка не да ладу,</p>
<p>Сварка хату зводзіць».</p>
<p> </p>
<p>Ледзь узыдзе хмаркай,</p>
<p>Потым разгарнецца,</p>
<p>Завіхурыць бурай —</p>
<p>Хата скаланецца.</p>
<p> </p>
<p>Разыдуцца бёрны,</p>
<p>Разаб’юцца шыбы...</p>
<p>З часам глянуць людзі,</p>
<p>Што няма сялібы.</p>
<p> </p>
<p> </p>
<h3><a id="chapter219"></a>* * *</h3>
<p>З гадамі перажыта многа.</p>
<p>Успамінаеш між падзей:</p>
<p>Жыццё — няроўная дарога</p>
<p>Паміж няроўных і людзей.</p>
<p> </p>
<p>Найболей добрых, адным словам,—</p>
<p>Ці ясны шлях, ці то бяздонь,—</p>
<p>З якімі ты заўжды гатовы</p>
<p>Хоць у ваду, хоць у агонь...</p>
<p> </p>
<p>Ты вучышся ў праўдзівых, мужных</p>
<p>І прад табой яснее даль...</p>
<p>Але нямала й крывадушных</p>
<p>Мне сустракалася, на жаль.</p>
<p> </p>
<p>Глядзіць ласкавымі вачамі,</p>
<p>А ўміг у процьму штурхане...</p>
<p>Ад іх — хачу прасіць часамі —</p>
<p>Ты, памяць, вызвалі мяне!</p>
<p> </p>
<p>Хачу я ўспамінаць харобрых,</p>
<p>Адважных, сэрцу дарагіх...</p>
<p>А можа быць, каб бачыць добрых,</p>
<p>Дык варта й помніць пра благіх?</p>
<p> </p>
<p> </p>
<h3><a id="chapter220"></a>У МІХАЙЛАЎСКІМ</h3>
<p>Усхваляваны я ўсім сэрцам.</p>
<p>З часоў, як кніжку стаў чытаць,</p>
<p>Я прагна марыў — давядзецца</p>
<p>Мне кут Міхайлаўскі пазнаць.</p>
<p> </p>
<p>І вось той бор. І тыя ж горы,</p>
<p>І, як пры ім, цвітуць сады...</p>
<p>Хаджу па сцежках, па каторых</p>
<p>Хадзіў выгнаннік малады.</p>
<p> </p>
<p>І тыя ж промні ў густалісці,</p>
<p>І той жа возера разліў,</p>
<p>І нават вецер, што калісьці</p>
<p>Яго крылатку варушыў.</p>
<p> </p>
<p>Магутных дрэў густыя шаты,</p>
<p>Што перабачылі вякі...</p>
<p>Мне боязна, ніякавата</p>
<p>Чытаць між іх свае радкі.</p>
<p> </p>
<p>Хацеў зрабіць я іх такімі,</p>
<p>Каб прачыталі іх не раз,</p>
<p>Ды цяжка стаць ім побач з тымі,</p>
<p>Што дрэвы слухалі ў свой час.</p>
<p> </p>
<p>Але адным я ганаруся —</p>
<p>Што ў гэты час</p>
<p>Святочных дзён</p>
<p>Прыйшоў</p>
<p>З паказам Беларусі</p>
<p>Паэту перадаць паклон.</p>
<p> </p>
<p> </p>
<h3><a id="chapter221"></a>I Я НЕ БАЧУ...</h3>
<p>Іх двое, зліўшыся, стаяла.</p>
<p>Не разлічыць ніяк галоў,</p>
<p>Як быццам хмара прыкрывала</p>
<p>Касцёр ільняных валасоў.</p>
<p> </p>
<p>Было ім цяжка раз’яднацца.</p>
<p>Адно, што бачылася мне:</p>
<p>Пяшчотныя дзяўчыны пальцы</p>
<p>На закаханага спіне.</p>
<p> </p>
<p>Я поблізу ішоў дарогай.</p>
<p>Хацеў мінуць. Не змог, аднак.</p>
<p>Яны не бачылі нічога.</p>
<p>І я не бачыў. Лепей так!</p>
<p> </p>
<p> </p>
<h3><a id="chapter222"></a>МІХАІЛУ СВЯТЛОВУ</h3>
<p>Быў у Маскве і Пскове,</p>
<p>Адведаў Крым вясной —</p>
<p>Нідзе няма Святлова...</p>
<p>Скажы нам, што з табой?!</p>
<p> </p>
<p>Нідзе да нас не выйшаў,</p>
<p>Не адказаў на кліч.</p>
<p>Ах, Міша, дзе ты, Міша,</p>
<p>Давай жа разам быць.</p>
<p> </p>
<p>Давай, заводзь для ладу</p>
<p>Знаёмым тэнарком —</p>
<p>Давай сваю «Гранаду»,</p>
<p>А мы ўсе падпяём.</p>
<p> </p>
<p>Увесь твой круг сабраўся,</p>
<p>Нямала ў ім майстроў,—</p>
<p>Ну дзе ты затрымаўся,</p>
<p>Паміж якіх сяброў?</p>
<p> </p>
<p>Ты, можа, дзе ў Кахоўцы,</p>
<p>Мо зведаў і Джанкой,</p>
<p>Дзе ў шынялі сяброўцы</p>
<p>Чытаеш верш ты свой.</p>
<p> </p>
<p>А можа, ты ў Тбілісі,</p>
<p>Высокі і худы,—</p>
<p>Жартуеш, як калісьці,</p>
<p>Сядзіш ля тамады.</p>
<p> </p>
<p>Мо й там дарма шукаем,</p>
<p>А ты ў Глыбокім ў нас</p>
<p>Жартоўна выступаеш,</p>
<p>Як і ў мінулы раз,</p>
<p> </p>
<p>Гучыць над Беларуссю</p>
<p>Нягромкі голас твой.</p>
<p>А можа, не вярнуўся</p>
<p>З дарогі франтавой?</p>
<p> </p>
<p>Яшчэ не ўсюды радасць,</p>
<p>Не скрозь зара ўзышла,</p>
<p>І хлопец твой з «Гранады»</p>
<p>Не пакідаў сядла.</p>
<p> </p>
<p>Яшчэ не ўсюды ціша,</p>
<p>Гудзіць пярэдні край...</p>
<p>Ах, Міша, дзе ты, Міша,</p>
<p>Давай жа, запявай!</p>
<p> </p>
<p> </p>
<h3><a id="chapter223"></a>БУДАН</h3>
<p>Ён наш прытулак у час суровы,</p>
<p>Аб ім сягоння гудуць паданні —</p>
<p>Будан на ўзгорку ў бары сасновым,</p>
<p>Найлепшы помнік тых дзён змагання.</p>
<p> </p>
<p>Што за страха! Кусты ядлоўцу,</p>
<p>Дзе часам можа і грыб сустрэцца,</p>
<p>Адзінай шыбкай глядзіць аконца</p>
<p>Ды ледзь прыкметны малыя дзверцы.</p>
<p> </p>
<p>Ах, як ён быў нам, той кут, ласкавы —</p>
<p>«Буржуйка»-печка, пад столь палаці,</p>
<p>Ледзь збіты столік, вузкія лавы,</p>
<p>Як бы ў даўнейшай у курнай хаце.</p>
<p> </p>
<p>Будан нядарма сваёй «святлічкай»</p>
<p>З пашанай звалі ўсе партызаны.</p>
<p>Я помню добра: мігціць газнічка,</p>
<p>Бы нейкім кодам зашыфраваным.</p>
<p> </p>
<p>Ад самасейкі дым горкі, сіні.</p>
<p>Пра бой чарговы штабісты мараць.</p>
<p>Над шэрай картай вісяць чупрыны</p>
<p>І камандзіра і камісара.</p>
<p> </p>
<p>Ах, як усё ў ёй да сэрца блізка.</p>
<p>За плямай фарбаў — палі, бярозкі,</p>
<p>Кружочак, кропка, малая рыска</p>
<p>Жывуць прад імі ракой ці вёскай.</p>
<p> </p>
<p>Гамонка. Спрэчкі. Нарэшце згода.</p>
<p>Для акупантаў усходзіць кара.</p>
<p>Сігнал пад’ёму. І ўноч паходы.</p>
<p>І бой за боем, агні пажараў.</p>
<p> </p>
<p>Тых дзён забыцца ніяк няможна,</p>
<p>Душылі сэрца цяжкія глыбы.</p>
<p>Я помню добра: будан трывожна</p>
<p>Пакутаў весткі страчаў з сялібаў.</p>
<p> </p>
<p>Ах, як гарэлі ўсіх вочы гневам,</p>
<p>Бо невыноснай была навіна —</p>
<p>Гарэлі людзі, хаціны, дрэвы,</p>
<p>Падлеткаў гналі аж на чужыну.</p>
<p> </p>
<p>Будан змагаўся праз дні і ночы,</p>
<p>Пазнаць нягодаў шмат давялося,</p>
<p>Ды стрэла радасць яго аднойчы,</p>
<p>Што ў ім нікога не засталося.</p>
<p> </p>
<p>Братоў спаткалі часінай тою,</p>
<p>Пайшлі да бітвы да канчатковай...</p>
<p>У славе вечнай жыццё герояў,</p>
<p>Жыві ж ты, слава і буданова.</p>
<p> </p>
<p> </p>
<h3><a id="chapter224"></a>* * *</h3>
<p>Ці на шчасце, ці на беды —</p>
<p>Дый сказаць ніякавата,—</p>
<p>Скуль я ці іду, ці еду,</p>
<p>Да адной трапляю хаты.</p>
<p> </p>
<p>Што са мной? Як непрытомны,</p>
<p>Перад ёю апынуся:</p>
<p>То заверне вечар цёмны,</p>
<p>То сцяжынай памылюся.</p>
<p> </p>
<p>Бач, хаціна прада мною,</p>
<p>Што ў вачах заўжды стаяла.</p>
<p>Я гадаю, што такое,</p>
<p>Чым яна зачаравала?</p>
<p> </p>
<p>Ці той яблыкаў вязанкай,</p>
<p>Што вісіць на сценцы шэрай,</p>
<p>Ці сасновым жоўтым ганкам,</p>
<p>Што заве прывабна ў дзверы;</p>
<p> </p>
<p>Ці сланечнікам, што сонцам</p>
<p>Бы з дарогі заклікае,</p>
<p>Ці раскрытым тым аконцам,</p>
<p>За якімсьці хтось спявае?</p>
<p> </p>
<p>Падысці?</p>
<p>Пазваць?</p>
<p>Баюся.</p>
<p>Млее сэрца. Страшнавата.</p>
<p>Ды адкуль бы ні вярнуўся —</p>
<p>Да тае трапляю хаты.</p>
<p> </p>
<p> </p>
<h3><a id="chapter225"></a>У ГОРА ДОЎГІЯ РУКІ</h3>
<p>Гора з тугі, з няшчасця, з дакукі —</p>
<p>У гора доўгія рукі.</p>
<p> </p>
<p>Знойдзе цябе і ў спакойнай хаціне,</p>
<p>Сумную вестку здалёку падкіне.</p>
<p> </p>
<p>На ложак уложыць норавам жорсткім,</p>
<p>Вірусам нейкім, шкодным, заморскім.</p>
<p> </p>
<p>То ўсё пазаносіць рукою завеяў,</p>
<p>То спаліць палеткі рукой сухавею,</p>
<p> </p>
<p>То выдуе зерне рукою з вятрамі,</p>
<p>То поле размые рукою з дажджамі.</p>
<p> </p>
<p>То рукі з пяскамі,</p>
<p>то з пылам, то з дымам —</p>
<p>Колькі рук гора — злічыць немагчыма.</p>
<p> </p>
<p>Дык выйдзем на гора і дружна і смела,</p>
<p>Каб гора, прынамсі, рук доўгіх не мела.</p>
<p> </p>
<p> </p>
<h3><a id="chapter226"></a>БЛУКАННЕ Ў ЛЕСЕ</h3>
<p>А завялі мяне — я помню —</p>
<p>У непралазныя куткі,</p>
<p>У лесе — рыжыкі, лісічкі,</p>
<p>А больш за ўсё баравікі.</p>
<p>Не ўгледзеў — вечар надыходзіў...</p>
<p>Хачу дахаты — хмыз кругом!</p>
<p>Ах, як тады пералякаўся...</p>
<p>Вядома,</p>
<p>быў я хлапчуком.</p>
<p>Налева рушу — мох, імшары,</p>
<p>Назад — калючыя кусты,</p>
<p>Памкнуўся ўправа —</p>
<p>багавінне,</p>
<p>Пайду наперад — балаты.</p>
<p>Ані праталінкі, ні сцежкі,</p>
<p>Адкуль узяўся —</p>
<p>буралом.</p>
<p>І чортам вывараць здаецца,</p>
<p>А пень замшэлы —</p>
<p>лесуном.</p>
<p>Скажу папраўдзе —</p>
<p>калаціўся,</p>
<p>Ажно кружыла галава,</p>
<p>Ды хоць бы гук які знаёмы,</p>
<p>Адно —</p>
<p>кугакала сава.</p>
<p>Хадзіў,</p>
<p>блукаў я да паўночы,</p>
<p>І калі ледзь не збіўся з ног,</p>
<p>Пачуў рыканне я каровы...</p>
<p>Ах, як усцешыла яно!</p>
<p>Па ім тады</p>
<p>прыйшоў дахаты.</p>
<p>Дасюль у памяці жыве —</p>
<p>Бо калі зноў яго пачую,</p>
<p>Здаецца —</p>
<p>хтось дамоў заве.</p>
<p> </p>
<p> </p>
<h3><a id="chapter227"></a>* * *</h3>
<p>Мой кут нічым не адмысловы</p>
<p>Між ніў пясчаных і лясоў —</p>
<p>І спадарожнік выпадковы</p>
<p>У ім нічога не знайшоў.</p>
<p> </p>
<p>Не асуджаю чалавека,—</p>
<p>Відаць, што ён жыве другім.</p>
<p>А мне мой кут — навечна Мекка,</p>
<p>Ды і Галгофа разам з тым.</p>
<p> </p>
<p>Мой кут нязнаны ў Беларусі,</p>
<p>Няма ў ім дзіўнага чаго,—</p>
<p>Я ж дзень пры дні яму малюся,</p>
<p>То крыж нясу я за яго.</p>
<p> </p>
<p> </p>
<h3><a id="chapter228"></a>«НЕХ ЖЬІЕ!» І «НЯХАЙ ЖЫВЕ!»</h3>
<p>Суседзі мы і сваякі,</p>
<p>Усіх нас кліч адзін заве...</p>
<p>Мы ў нашай дружбе на вякі —</p>
<p>— Нех жые!.. і</p>
<p>— Няхай жыве!..</p>
<p> </p>
<p>Мы верылі ў гадах цяжкіх,</p>
<p>Што еднасць краты разарве,</p>
<p>Знішчалі ворагаў ліхіх...</p>
<p>— Нех жые!.. і</p>
<p>— Няхай жыве!..</p>
<p> </p>
<p>І вы прыехалі да нас</p>
<p>Адтуль, дзе Вісла ўдаль плыве.</p>
<p>Наш горад рад вам і калгас...</p>
<p>— Нех жые!.. і</p>
<p>— Няхай жыве!..</p>
<p> </p>
<p>Нямала ў нас агульных спраў,</p>
<p>Задум у сэрцы, галаве,</p>
<p>Нас Ленін здзейсніць іх пазваў.</p>
<p>— Нех жые!.. і</p>
<p>— Няхай жыве!..</p>
<p> </p>
<p> </p>
<h3><a id="chapter229"></a>ДОЛАР-ЗАБОЙЦА</h3>
<p>Чорныя хмары гусцеюць,</p>
<p>На свеце пажарышчаў гар —</p>
<p>Долар-забойца шалее,</p>
<p>За ім незлічона ахвяр.</p>
<p> </p>
<p>Долар-забойца экзамен</p>
<p>Здае бізнесменам-панам.</p>
<p>Бачыце — ў джунглях В’етнама</p>
<p>Што вытварае напалм!</p>
<p> </p>
<p>Бачыце — кут зруйнаваны,</p>
<p>Слёзы, бязвінную кроў;</p>
<p>Бачыце — раны і раны...</p>
<p>Долар-забойца прайшоў.</p>
<p> </p>
<p>Землі арабаў гаруюць,</p>
<p>Скрозь гвалтаванне, разбой...</p>
<p>Долар-забойца кіруе</p>
<p>Ізраільцянскай рукой.</p>
<p> </p>
<p>Недзе ад куляў падзецца,</p>
<p>Злосна гарматы гудуць,</p>
<p>Трупы каналам Суэца —</p>
<p>Не параходы плывуць.</p>
<p> </p>
<p>Нішчацца храмы, што ў славе</p>
<p>Даўна ўзраслі да нябёс.</p>
<p>Долар-забойца крывавы</p>
<p>На зруйнаваннях узрос.</p>
<p> </p>
<p>Вырадкаў здрадных наймае,</p>
<p>Нішчачы волю турмой,</p>
<p>Долар-забойца страляе</p>
<p>Ў грудзі Элады усёй.</p>
<p> </p>
<p>Пэўна, не маючы сілы,</p>
<p>Знішчыць усё, што жыве,</p>
<p>Долар-забойца бацылы</p>
<p>На дапамогу заве.</p>
<p> </p>
<p>Многа яму непакорных</p>
<p>Між розных народаў і рас.</p>
<p>Долар-забойца па чорных</p>
<p>Дома страляе ўвесь час.</p>
<p> </p>
<p>Ён не дазволіць світання</p>
<p>Для векавечных рабоў.</p>
<p>Долар-забойца ў пашане</p>
<p>Сёння ў яго ўладароў.</p>
<p> </p>
<p>Сіла ж такая ўзрастае,</p>
<p>Скрышыць іх зграю нашчэнт.</p>
<p>Долар-забойца сканае...</p>
<p>Воляй азорыцца свет!</p>
<p> </p>
<p> </p>
<h3><a id="chapter230"></a>АДЗІНСТВА</h3>
<p>Як зрок агульначалавечы,</p>
<p>Ясней, чым быў ён хоць калі,</p>
<p>Ты, партыя, ўзяла на плечы</p>
<p>Людское гора ўсёй зямлі,</p>
<p> </p>
<p>Каб яго знішчыць назаўсёды</p>
<p>І каб вярнуцца не магло,</p>
<p>А каб ярчэла год ад году</p>
<p>Для ўсіх праменнае святло.</p>
<p> </p>
<p>З табой ідзём у шлях жаданы.</p>
<p>Нам сёння кожнаму відно —</p>
<p>Ты еднасцю сцэментавана</p>
<p>І сэрца ў нас нібы адно.</p>
<p> </p>
<p>У барацьбе, на ўздымнай хвалі,</p>
<p>Паміж крывавых завірух</p>
<p>Тваё адзінства гартавалі</p>
<p>Бутыркі, Нерчынск, Шлісельбург.</p>
<p> </p>
<p>Каб з кожным новым пакаленнем</p>
<p>Наперад толькі ты ішла,</p>
<p>Мацніў тваё адзінства Ленін,</p>
<p>І ты нязломнаю была.</p>
<p> </p>
<p>І ты расцеш бесперапынку.</p>
<p>Нас у цябе сягоння шмат,</p>
<p>І кожны з нас — твая адзінка —</p>
<p>Рабочы, творца і салдат.</p>
<p> </p>
<p>З табой навечна нашы душы,</p>
<p>Дзе скажаш ты — там мусім быць.</p>
<p>Калі ж адзінства хто парушыць —</p>
<p>Мы чуем асуджальны кліч,</p>
<p> </p>
<p>І стогн на арыштанцкіх нарах</p>
<p>З часоў мінулага, здалёк,</p>
<p>І з гневам вокліч камісара,</p>
<p>Што падаў, не спыняўшы крок;</p>
<p> </p>
<p>І сейбіта з праклёнам слова,</p>
<p>І між абрысаў новых вех —</p>
<p>Будаўніка прысуд суровы,</p>
<p>Што ўзняўся вышай на паверх.</p>
<p> </p>
<p>А мы ў адзінстве ўсёй крывёю,</p>
<p>Мацней не знаем пачуцця —</p>
<p>Мы заўжды, партыя, з табою,</p>
<p>І больш няма для нас жыцця!</p>
<p> </p>
<p> </p>
<h3><a id="chapter231"></a>КОНЬ СТАЛЁВЫ</h3>
<p>Шуміць пшаніцай край стэповы,</p>
<p>Густая збажына і ў нас.</p>
<p>Відаць, нядарма, конь сталёвы,</p>
<p>Цябе мы славілі ў свой час —</p>
<p> </p>
<p>Што баразну радком ты пішаш,</p>
<p>Што ты скарыў дзірван і мох,</p>
<p>Што волат ты і «газай дышаш»,</p>
<p>А болей, пэўна, хто як мог.</p>
<p> </p>
<p>Але й знявагі было досыць,</p>
<p>Перападала і ўсяляк,</p>
<p>Што трактарыст працуе босы,</p>
<p>Смяяўся голасна кулак.</p>
<p> </p>
<p>Крычаў: — Нам трактар недарэчы,</p>
<p>Каня на пашы я люблю...</p>
<p>А ты ж узяў на свае плечы</p>
<p>Усю савецкую зямлю.</p>
<p> </p>
<p>Ты не збаяўся дзён суровых,</p>
<p>Ішоў туды, дзе больш цяжэй,</p>
<p>І сам змяніўся конь сталёвы,</p>
<p>Бо стаў намнога ты дужэй.</p>
<p> </p>
<p>Хоць не гаворым урачыста,</p>
<p>Спрытней ты сёння да ўсяго.</p>
<p>Не пазнаю і трактарыста,</p>
<p>Інакшы выгляд у яго.</p>
<p> </p>
<p>Ніхто, што босы, больш не коле.</p>
<p>Апранены ён так, як след,</p>
<p>Працуе цэлы дзень на полі,</p>
<p>А дома вечарам — студэнт.</p>
<p> </p>
<p> </p>
<h3><a id="chapter232"></a>ЦУД</h3>
<p>Спірыты, ведама, брахалі,</p>
<p>Што сходзіць дух з нябесных шат,</p>
<p>І мы з табою разважалі</p>
<p>Аб тайнах, што на свеце шмат.</p>
<p> </p>
<p>А іх раскрыюць і здабудуць,</p>
<p>Праложаць новага сляды —</p>
<p>І што спачатку ўзнікне цудам,</p>
<p>Звычайным стане праз гады.</p>
<p> </p>
<p>Мы ўсю зямлю наскрозь пракрочым,</p>
<p>Адкрыем цуды дзіўных руд,</p>
<p>А вось твае мне вусны, вочы</p>
<p>Ва ўсім жыцці найбольшы цуд.</p>
<p> </p>
<p> </p>
<h3><a id="chapter233"></a>* * *</h3>
<p>Вясна ступіла на рачулку,</p>
<p>І гулкі крок яе чуцён —</p>
<p>Браню зімы скідае гулка,</p>
<p>Бярэ да квецені разгон.</p>
<p> </p>
<p>І ўжо праз лёд набраклы, сіні</p>
<p>Памкнуў наперад ручаёк,—</p>
<p>Вось так, прабіўшы слой ільдзіны,</p>
<p>Імкне гарачы мой радок.</p>
<p> </p>
<p> </p>
<h3><a id="chapter234"></a>* * *</h3>
<p>Ты не глядзі, што я маўклівы.</p>
<p>Мая душа — яна не спіць.</p>
<p>Маўклівымі бываюць нівы</p>
<p>Ажно да самых навальніц.</p>
<p> </p>
<p>Здаецца, хто спакой разгоніць?</p>
<p>А загрыміць пярун-гарлан —</p>
<p>Узварухнуцца, загамоняць,</p>
<p>Ну сапраўды, што акіян.</p>
<p> </p>
<p>Маўклівы, ды непалахлівы.</p>
<p>І я скажу сягоння ўслых</p>
<p>Пустым, брахлівым, ганарлівым:</p>
<p>— Ёсць бура і ў грудзях маіх.</p>
<p> </p>
<p> </p>
<h3><a id="chapter235"></a>* * *</h3>
<p>Стаміўся ў тлуме і цясноце,</p>
<p>Хоць не прыстаў яшчэ ў хадзьбе</p>
<p>Пабыць хачу на адзіноце,</p>
<p>Самога аглядзець сябе.</p>
<p> </p>
<p>Ну што ж, і пабялелі скроні,</p>
<p>Спытаць хачу сябе аб тым:</p>
<p>А кім ты быў, кім стаў сягоння?</p>
<p>Як у класічным вершы тым.</p>
<p> </p>
<p>Ці зарабіў кавалак хлеба</p>
<p>Сярод сваіх цяжкіх дарог,</p>
<p>Ці так спазнаў зямлю і неба,</p>
<p>Што лёс табе прызначыць мог.</p>
<p> </p>
<p>Чаму на сэрцы так трывожна,</p>
<p>А ці не час адпачываць?</p>
<p>Сваіх пачуццяў а ці можна</p>
<p>Ад зроку хцівых не хаваць.</p>
<p> </p>
<p>Ці доўга мне шляхамі крочыць,</p>
<p>Насустрач што ідуць гадам,</p>
<p>Ці доўга будуць бачыць вочы?..</p>
<p>Ніхто не скажа, як і сам.</p>
<p> </p>
<p>Адно з даўнога мне вядома —</p>
<p>Заўжды між тых, з кім рос і жыў</p>
<p>Іду ізноў у тлум, у гоман...</p>
<p>Нядоўга я ў самоце быў.</p>
<p> </p>
<p> </p>
<h3><a id="chapter236"></a>* * *</h3>
<p>Ёсць і ў мяне сябры такія:</p>
<p>Адзін з іх — патака не твар,</p>
<p>А ноч сядзіць, прыгнуўшы шыю,</p>
<p>Па мне рыхтуючы удар.</p>
<p> </p>
<p>Бярэ жарству, з гразёй мяшае</p>
<p>І, злосны шэпчучы праклён,</p>
<p>Яшчэ атруты дабаўляе...</p>
<p>І мне ён гэтакім відзён.</p>
<p> </p>
<p>Ён мой канец ужо смакуе,</p>
<p>Гатовы выстраліць з радка...</p>
<p>«А-ту!.. А-ту!..» —</p>
<p>Крычаць хачу я,</p>
<p>Як даўна ў вёсцы на ваўка.</p>
<p> </p>
<p> </p>
<h3><a id="chapter237"></a>* * *</h3>
<p>Ну што ж, бывае і заплачаш,</p>
<p>Ці то старым, ці ў маладосць.</p>
<p>Няхай у кожнага іначай,</p>
<p>А толькі гора — горам ёсць.</p>
<p> </p>
<p>Сляза пакоціцца на шчокі,</p>
<p>Аж сорам адчуваеш сам;</p>
<p>Калі ж слязы не знала вока,</p>
<p>Цапы не ведаеш слязам.</p>
<p> </p>
<p>Мы ведаем, і нам казалі —</p>
<p>Заўсёды несамотным будзь!</p>
<p>Калі ж цябе не пакідалі,</p>
<p>Людской разлукі не адчуць.</p>
<p> </p>
<p>Хто не спазнаў, няхай нікчэмнай,</p>
<p>Абразы, кінутай у твар,</p>
<p>Той не пакутаваў дарэмна,</p>
<p>У грудзях носячы цяжар.</p>
<p> </p>
<p>Што ж, вер у праўду, заўжды помні,</p>
<p>Што ты пазбудзешся згрызот,</p>
<p>Як прабіваюць рання промні</p>
<p>Начную цемру навылёт!</p>
<p> </p>
<p> </p>
<h3><a id="chapter238"></a>У «ПАРТЫЗАНСКІМ БАРЫ»</h3>
<p>Гэй, сядайце, партызаны.</p>
<p>Скуль вы сёння пазляталі?</p>
<p>Бачыце, сталы прыбраны,</p>
<p>Як бы нас яны чакалі.</p>
<p> </p>
<p>Зноўку тут, відаць, не хутка</p>
<p>Нам сустрэцца давядзецца,</p>
<p>Як жа нам не выпіць кубка —</p>
<p>«Партызанскім» бор завецца.</p>
<p> </p>
<p>Як за край свой ваявалі,</p>
<p>Як штодня гудзелі кулі —</p>
<p>Бор усе мы добра зналі,</p>
<p>Пра такі ж мы «бор» не чулі.</p>
<p> </p>
<p>Пад шатром тады яловым</p>
<p>Нас харчэўня гадавала.</p>
<p>Бор усіх трымаў сурова,</p>
<p>І на харч нам — што трапляла:</p>
<p> </p>
<p>Бульба, морквіна, капуста,</p>
<p>А грыбамі запраўлялі...</p>
<p>Ох і часта было ж пуста —</p>
<p>Жываты нам маршы гралі.</p>
<p> </p>
<p>А было — свінчо заколем —</p>
<p>Свята. Дзіўная закраса.</p>
<p>Ды бяда,</p>
<p>калі без солі,</p>
<p>Мяса тое — нам не мяса.</p>
<p> </p>
<p>На закуску журавіны</p>
<p>Па імшарышчах збіраем,</p>
<p>Ну, а выпіць — ручаіна,</p>
<p>А ці лужына якая.</p>
<p> </p>
<p>Дзе пякарня?</p>
<p>Нам выгодай</p>
<p>Было вогнішча. Мы ўдзячны —</p>
<p>Як вярталіся з паходу,</p>
<p>Хлеб з закальцам быў нам смачны.</p>
<p> </p>
<p>Набівалі мохам трубкі,</p>
<p>Быў тытунь з-пад Белавежы...</p>
<p>Гэй! Падай, што ёсць, нам, любка,</p>
<p>Што з пітва, што-небудзь з ежы.</p>
<p> </p>
<p>Што ж, пячы сабе яечню,</p>
<p>Рыбкі свежай,</p>
<p>Калі ласка,</p>
<p>І «сталічная» дарэчы,</p>
<p>І вяндлінка, і каўбаска.</p>
<p> </p>
<p>І сырку накрой якога,</p>
<p>Ды падкінь і крышань сала...</p>
<p>Дык вазьмём за перамогу,</p>
<p>Што жыццё на нашым стала!</p>
<p> </p>
<p>Нам у свет адкрыта выйсце,</p>
<p>Сцяг наш ярка разгарэўся...</p>
<p>Тут хадзіў фашыст калісьці,</p>
<p>Ён сырой зямлі наеўся.</p>
<p> </p>
<p>Дык давай вазьмём па гэтай,</p>
<p>І падвоім, і патроім.</p>
<p>Вунь на сценах і партрэты</p>
<p>Самых што ні ёсць герояў.</p>
<p> </p>
<p>Хай сабе, што не багата</p>
<p>(Да ўсяго патрэбна мера) .</p>
<p>Вунь на сценах аўтаматы,</p>
<p>Стрэльбы, фінкі і сякеры.</p>
<p> </p>
<p>Была ворагам загуба.</p>
<p>Білі ўсім, што пад рукою...</p>
<p>Паглядзець і сёння люба</p>
<p>На былую нашу зброю...</p>
<p> </p>
<p>Дзіўным сталася спатканне —</p>
<p>Гаманілі і спявалі...</p>
<p>Так, сябры тых дзён змагання</p>
<p>Аж за поўнач піравалі.</p>
<p> </p>
<p>Ды і мне стаў сэрцу блізкім</p>
<p>Гэты кут пабудаваны —</p>
<p>«Партызанскі бор» пад Мінскам,</p>
<p>Дзе гасцілі партызаны.</p>
<p> </p>
<p> </p>
<h3><a id="chapter239"></a>ТРЫВОЖНАЕ АКНО</h3>
<p>Акно трывожнае ў мяне.</p>
<p>Няхай далёка дзе — вайна,</p>
<p>Яна ў акно маё ляціць —</p>
<p>То шыбу полымем лізне,</p>
<p>То грукне — шыба задрыжыць.</p>
<p> </p>
<p>Не, не магу ніяк я спаць.</p>
<p>Мне бачыцца смяротны бой,</p>
<p>Як бы ні быў далёка ён,—</p>
<p>То чуецца дзіцячы плач,</p>
<p>То чуецца старэчы стогн.</p>
<p> </p>
<p>Не, мне спакою не відно.</p>
<p>Мне бачыцца між стогнаў кроў.</p>
<p>Я адчуваю, як салдат,</p>
<p>Душа імкне цераз акно,</p>
<p>Становіцца з байцамі ў рад.</p>
<p> </p>
<p> </p>
<h3><a id="chapter240"></a>* * *</h3>
<p>Усё жыццё — адно імгненне.</p>
<p>Зацвіў... Час прыйдзе адцвісці...</p>
<p>За пакаленнем — пакаленне:</p>
<p>Усё мяняецца ў жыцці.</p>
<p> </p>
<p>Ідзе наперад маладое.</p>
<p>Не мае свет яму граніц.</p>
<p>Прыносіць новае, такое,</p>
<p>Што ў сэрцы зайздрасць зашчыміць.</p>
<p> </p>
<p>Ах, колькі, колькі іх, шчаслівых,</p>
<p>Дапытных, юных навакол!..</p>
<p>Мы ж каласамі спелай нівы</p>
<p>Глядзім задумліва на дол.</p>
<p> </p>
<p> </p>
<h3><a id="chapter241"></a>* * *</h3>
<p>Быў юнаком.</p>
<p>Гулянні. Спевы.</p>
<p>Вясёла маладосць ішла.</p>
<p>Ды час ідзе — ў цябе, што ў дрэва,</p>
<p>Ўразаецца гадоў піла.</p>
<p> </p>
<p>Вішчыць дзень-ноч.</p>
<p>Лятуць апілкі.</p>
<p>Няма хады назад слядам...</p>
<p>Ды дзён юнацтва і памылкі</p>
<p>Сягоння дарагія нам.</p>
<p> </p>
<p> </p>
<h3><a id="chapter242"></a>* * *</h3>
<p>Пад дзірванее магільнай горкі</p>
<p>У шэрым, змятым шынялі</p>
<p>Ляжыць салдат з чырвонай зоркай</p>
<p>На чужадальняе зямлі.</p>
<p>Спыніў асколак у паходзе.</p>
<p>Вайны мінуў агонь і дым —</p>
<p>Салдату чуць дзесяцігоддзі,</p>
<p>Як ходзяць людзі па-над ім.</p>
<p>Вось выйшлі сейбіты вясною.</p>
<p>І з песняй жаўра закружыў...</p>
<p>Як добра чуць яму такое,</p>
<p>Як быццам дома ён пабыў.</p>
<p>Успамінае з хваляваннем</p>
<p>Сваю любімую зямлю,</p>
<p>Пачуўшы шчырае прызнанне —</p>
<p>Тысячагодняе «люблю!».</p>
<p>Салдат ляжыць і ледзь не плача,</p>
<p>Што недарма хадзіў у бой,</p>
<p>Калі пачуе смех дзіцячы</p>
<p>І іх забавы над сабой.</p>
<p>Шчаслівы ён у хвілю тую,</p>
<p>Няхай сабе чужая даль...</p>
<p>Але што гэта, што ён чуе?</p>
<p>Няўжо ізноў пракляты: «Хайль!»</p>
<p>І «юбер алес» апантаны</p>
<p>Як быццам загудзеў вакол,</p>
<p>І бот, жалезам падкаваны,</p>
<p>Над галавой узрушыў дол.</p>
<p>Няўжо такое сёння можна?</p>
<p>Не! Ён не можа больш ляжаць...</p>
<p>Салдат варушыцца трывожна.</p>
<p>Салдату хочацца устаць!</p>
<p> </p>
<p> </p>
<h3><a id="chapter243"></a>У ПАРКУ КУРОРТНЫМ</h3>
<p>У парку курортным —</p>
<p>прыгледзецца можна</p>
<p>Адпачываюць</p>
<p>даволі сур’ёзна:</p>
<p>Адны на скамейках,</p>
<p>другія гуляюць —</p>
<p>Пра ўдых</p>
<p>і пра выдых</p>
<p>не забываюць.</p>
<p>А толькі не так яно</p>
<p>гэтак і гладка.</p>
<p>Жыццё не распішаш</p>
<p>дакторскім парадкам.</p>
<p>І гоман і рогат,</p>
<p>а недзе і сваркі,</p>
<p>Глядзіш —</p>
<p>уздымаюць</p>
<p>і кубкі і чаркі.</p>
<p>Вядома —</p>
<p>паўднёвыя цешаць дарункі,</p>
<p>А недзе ў зацішку</p>
<p>чуваць пацалункі.</p>
<p>Глядзіш —</p>
<p>у самога аж шырацца зрэнкі —</p>
<p>За маладой</p>
<p>ударае сівенькі.</p>
<p>Гудзіць анекдотчык.</p>
<p>Хтось просіцца ў госці.</p>
<p>А побач</p>
<p>«казла» забіваюць</p>
<p>у косці.</p>
<p>Ну што ж,</p>
<p>адпачынак —</p>
<p>і песні і гульбы...</p>
<p>· · · · · · · · · · · · · · · · · · · · · · · · · · · · · · · · · · · · · · · ·</p>
<p>А я ўсё —</p>
<p>як дома з уборкаю бульбы?</p>
<p> </p>
<p> </p>
<h3><a id="chapter244"></a>* * *</h3>
<p>Пра незнаёмца, незнаёмку,</p>
<p>Як бы знячэўку, пусцяць слых —</p>
<p>Душа людская, што пацёмкі,</p>
<p>І хто разберацца ў такіх.</p>
<p> </p>
<p>Той слых на веру не бяры ты.</p>
<p>Ты глянь — я ўвесь перад табой —</p>
<p>Такі празрысты і адкрыты,</p>
<p>Як першы ліст, што ўзнік вясной.</p>
<p> </p>
<p> </p>
<h3><a id="chapter245"></a>ВЕЦЕР</h3>
<p>Ах, вецер, майстра ты высокі.</p>
<p>Вышэй вяршыняў снегавых</p>
<p>Прадзеш ты з кужалю аблокаў</p>
<p>Мільярды нітак дажджавых</p>
<p>І дорыш іх вясной і ўлетку</p>
<p>Як наймагутны глебе сок —</p>
<p>Прашыеш імі так палеткі,</p>
<p>Што дзе дажджынка — там расток.</p>
<p>Ах, вецер, майстра адмысловы,</p>
<p>Ты дзе грабень такі знайшоў,</p>
<p>Якім расчэсваеш галовы</p>
<p>Зялёных пушчаў і дуброў?</p>
<p>Не палічыць тваіх дарункаў,</p>
<p>Што нам лятуць са струн тваіх.</p>
<p>Ах, колькі ты да пацалункаў</p>
<p>Схіляеш кветак палявых!</p>
<p>І з іх вачэй мільёны росных</p>
<p>Слязінак нікнуць у той час...</p>
<p>Скажы ж, навошта гэтак злосна</p>
<p>Ты часам непакоіш нас?</p>
<p>Скажы, чаму нясеш не спевы,</p>
<p>А гул шалёны, буру, град...</p>
<p>Скажы, навошта крышыш дрэвы</p>
<p>І абрываеш стрэхі хат?</p>
<p>Чаму над нівай робіш здзекі</p>
<p>І каласы кладзеш да ног?</p>
<p>Скажы, навошта чалавека</p>
<p>Збіваеш ты з яго дарог?</p>
<p>Цябе, ласкавага, мы чуйна</p>
<p>Заўжды гатовы віншаваць,</p>
<p>А вось на твой характар буйны</p>
<p>Управу трэба пашукаць.</p>
<p> </p>
<p> </p>
<h3><a id="chapter246"></a>КУЛЯ</h3>
<p>Ах, каб дажыць таго, здаецца,</p>
<p>Каб кулі ўсе пайшлі на звод.</p>
<p>Прад куляю стаіць любы —</p>
<p>Яна нібы</p>
<p>Якогасьці чакае сэрца,</p>
<p>Прайсці яго каб навылёт.</p>
<p> </p>
<p>Хай сонца ўсім праменна свеціць.</p>
<p>Жаданні шчырыя мае —</p>
<p>Каб не пабачыць болей куль.</p>
<p>Але пакуль</p>
<p>Ёсць ворагі дабра на свеце,</p>
<p>Я слаўлю тую, што іх б’е!</p>
<p> </p>
<p> </p>
<h3><a id="chapter247"></a>ІДУ ЗА ІМ...</h3>
<p>Іду за ім...</p>
<p>За кожным следам.</p>
<p>За кожным за яго радком.</p>
<p>Зноў я ў Пароніне.</p>
<p>Наведаў</p>
<p>Я той драўляны, смольны дом.</p>
<p> </p>
<p>Стаю.</p>
<p>Схіліўся за парогам.</p>
<p>Нібы ягоны голас чуць,</p>
<p>Дзе ён спыняўся ненадоўга</p>
<p>Прад тым, як свет ускалыхнуць.</p>
<p> </p>
<p>І ўскалыхнуў...</p>
<p>А сэрцу горна,</p>
<p>І ўсім вядома вам — чаго,—</p>
<p>І я зайздрошчу жоўтым бёрнам,</p>
<p>Што чулі,</p>
<p>Бачылі яго.</p>
<p> </p>
<p>А на двары —</p>
<p>Натоўпам тыя,</p>
<p>Што назаўжды з’яднаны з ім,</p>
<p>І гучнапольскае «Нех жые!»</p>
<p>З прачулых слоў пры доме тым.</p>
<p> </p>
<p>І вера моцпая</p>
<p>Ў народзе,</p>
<p>Як лету скорыцца зіма,</p>
<p>Што ён і сёння ў свеце ходзіць...</p>
<p>Чакайце, дзе яшчэ няма!</p>
<p> </p>
<p> </p>
<h3><a id="chapter248"></a>КНІГА</h3>
<p>У вольны час іду ў кнігарню,</p>
<p>Мне кніжка заўжды па душы,</p>
<p>Яна мяне заве ўладарна,</p>
<p>Бо адкрывае свету шыр.</p>
<p> </p>
<p>З ёй ноччу на адзін размовы,</p>
<p>Ноч не заўважыш давідна.</p>
<p>І нездарма прарокі слова</p>
<p>Хадзілі ўсе да Смірдзіна.</p>
<p> </p>
<p>Кнігарня, ты здаешся раем,</p>
<p>Дзе кнігі з вабячай красой.</p>
<p>Там я такую выбіраю,</p>
<p>Ноч не адвесці ад якой.</p>
<p> </p>
<p>З чым параўнаць яе, скажыце?</p>
<p>Заўсёды з любай кніжкай быў,</p>
<p>І быццам аж мільёны жыццяў</p>
<p>Я за адно сваё пражыў.</p>
<p> </p>
<p> </p>
<h3><a id="chapter249"></a>* * *</h3>
<p>Выходзіш ты з восеньскіх кветак,</p>
<p>Па срэбным ідзеш мурагу.</p>
<p>Навошта ты глянула гэтак,</p>
<p>Што я разгадаць не магу?</p>
<p> </p>
<p>Не буду шукаць я высновы —</p>
<p>На шчасце маё ці бяду.</p>
<p>Скажы мне адзінае слова —</p>
<p>І я за табою пайду.</p>
<p> </p>
<p> </p>
<h3><a id="chapter250"></a>* * *</h3>
<p>Гады адышлі, як часовыя госці.</p>
<p>Моўкне ля бору пустая хаціна...</p>
<p>Дзе вы, сябры маёй маладосці,</p>
<p>Дайце збяромся, ну хоць на гадзіну!</p>
<p> </p>
<p>Дайце ўдыхнём, як на раніцы весняй,</p>
<p>З першае, волкае, роснае кветкі,</p>
<p>Дайце успомнім жарты і песні,</p>
<p>Можа, й слязу змахнём неўпрыкметку.</p>
<p> </p>
<p>Сядзем пры вогнішчы зыркім і жаркім,</p>
<p>Недзе пры лесе сасновым, яловым...</p>
<p>Сядзем, з алешніку скруцім цыгаркі,</p>
<p>Хай затуманяцца зноўку галовы.</p>
<p> </p>
<p>Будзе над вогнішчам гоман зялёны,</p>
<p>Стрэнем світаннейка ў спевах птушыных,</p>
<p>З прысаку бульбы дастанем пячонай...</p>
<p>Дайце збяромся, ну хоць на гадзіну!</p>
<p> </p>
<p> </p>
<h3><a id="chapter251"></a>* * *</h3>
<p>Белым пухам сцелецца,</p>
<p>Кружыцца і пеніцца</p>
<p>На дварэ мяцеліца,</p>
<p>На душы мяцеліца.</p>
<p> </p>
<p>А жаданні спорацца,</p>
<p>Быццам пчолы рояцца.</p>
<p>Што ж такое мроіцца?..</p>
<p>Час бы супакоіцца!</p>
<p> </p>
<p>Сэрца ж не схіляецца,</p>
<p>Хоць снягі згусаюцца.</p>
<p>Шыбы загараюцца —</p>
<p>Зноў яна ўсміхаецца!</p>
<p> </p>
<p> </p>
<h3><a id="chapter252"></a>* * *</h3>
<p>Наперад — промень праз морак рання,</p>
<p>Наперад — кропля аж да ракі.</p>
<p>Наперад — крок аж да спаткання,</p>
<p>Наперад шчасцю — узмах рукі.</p>
<p> </p>
<p>Наперад — ліст пад купал сіні,</p>
<p>Наперад крыльцы мчаць птушанят,</p>
<p>Наперад — сэрца, як той гадзіннік...</p>
<p>Нішто не мае хады назад.</p>
<p> </p>
<p> </p>
<h3><a id="chapter253"></a>* * *</h3>
<p>Мы на зямлі сваёй шукаем,</p>
<p>Знаходкам цешымся сваім,</p>
<p>Але няма адкрыццям краю,</p>
<p>Як і канца нябачна ім.</p>
<p> </p>
<p>Ах, як усё яно складана — Сусвет...</p>
<p>І песня салаўя...</p>
<p>Яшчэ як след неразгаданы</p>
<p>Шляхі пчалы і мураўя.</p>
<p> </p>
<p> </p>
<h3><a id="chapter254"></a>* * *</h3>
<p>Быў я ў заморскае краіне.</p>
<p>Між небаскробаў — што за тлум!</p>
<p>А я інакшая расліна,</p>
<p>З уласнаю трывогай дум.</p>
<p> </p>
<p>На стрытах многа бесклапотных,</p>
<p>Увысь задзёртыя насы,—</p>
<p>А мне між іх... мне так самотна,</p>
<p>Як той сасонцы між лазы.</p>
<p> </p>
<p> </p>
<h3><a id="chapter255"></a>* * *</h3>
<p>Твой том з’явіўся ў каленкоры,</p>
<p>З наборам назвы залатым,</p>
<p>І мастакі ў праменнях зоры</p>
<p>Ўзвялі над прозвішчам тваім.</p>
<p> </p>
<p>Ты ўпэўнены — сябе праславіў,</p>
<p>І на паліцы, дзе святлей,</p>
<p>Том побач з Пушкіным паставіў...</p>
<p>Том не зрабіўся разумней.</p>
<p> </p>
<p> </p>
<h3><a id="chapter256"></a>* * *</h3>
<p>Пачуцці клічуць нас няроўна —</p>
<p>То ўвысь, то цягнуць да зямлі,</p>
<p>Бо адчуваем так умоўна —</p>
<p>Як нам захочацца калі.</p>
<p> </p>
<p>Вось прыклад вам для параўнання</p>
<p>(Усё па-свойму і ў свой час):</p>
<p>Лягчэй сто гоняў да кахання,</p>
<p>Чым крок, што з любай дзеліць нас.</p>
<p> </p>
<p> </p>
<h3><a id="chapter257"></a>* * *</h3>
<p>Якія б ні адведаў далі,</p>
<p>Пабачыш ты ў кутку любым,</p>
<p>Як дахі ўгору паўздымалі</p>
<p>Тэлевізійныя чубы.</p>
<p> </p>
<p>І вось у кожную хвіліну</p>
<p>Сягоння цэлы свет ідзе</p>
<p>Амаль праз кожную хаціну —</p>
<p>Ва ўсёй красе, ва ўсёй бядзе.</p>
<p> </p>
<p> </p>
<h3><a id="chapter258"></a>Я НЕ ПРАВІНЦЫЯ!..</h3>
<p>Адной  сям’ёй наперад крочым,</p>
<p>Хто б дзе ні жыў сягоння з нас...</p>
<p>— А ён з правінцыі! —</p>
<p>аднойчы</p>
<p>Пачуў пра некага я сказ.</p>
<p>Я ўсхваляваўся,</p>
<p>Як ніколі,</p>
<p>І ўжо не мог сябе стрымаць,</p>
<p>І я тады</p>
<p>сабе дазволіў</p>
<p>Так упікнуўшаму сказаць:</p>
<p>— Я сэнс адчуў ваш іранічны,</p>
<p>Былога ж рысы адышлі:</p>
<p>Я не правінцыя —</p>
<p>правінцый</p>
<p>Няма ў савецкае зямлі.</p>
<p>У час адзін і роўна звоніць</p>
<p>Нам вежа Спаская з Масквы.</p>
<p>Я не правінцыя!..</p>
<p>Я сёння</p>
<p>Такі ж сталічны,</p>
<p>Як і вы.</p>
<p>У той жа час газеты маю,</p>
<p>Не меней, можа, розных кніг,</p>
<p>І весткі з радыё</p>
<p>прымаю —</p>
<p>У тую ж хвілю, той жа міг.</p>
<p>Па тэлефоне для размовы</p>
<p>Мне недалёкі дальні шлях,</p>
<p>Праз тэлевізар</p>
<p>адмыслова</p>
<p>Відаць мне гульні ў Лужніках.</p>
<p>Гляджу і МХАТ.</p>
<p>А на парадзе</p>
<p>Быць думай ля Крамля я звык.</p>
<p>Мы роўна блізкія,</p>
<p>папраўдзе,</p>
<p>Усе сягоння для Масквы!</p>
<p> </p>
<p> </p>
<h3><a id="chapter259"></a>ЯК ТОЙ ПЕРАДАТЧЫК...</h3>
<p>Жыццё не спыняецца —</p>
<p>змены і змены,</p>
<p>І сэрцу не скажаш — глядзі і маўчы!..</p>
<p>Я сам, што антэна,</p>
<p>я сам, што антэна,</p>
<p>Прымаю навіны і ўдзень і ўначы.</p>
<p> </p>
<p>Бывае навіна —</p>
<p>шчаслівы і рады;</p>
<p>Ды прыйдзе такая, што гора нясе,—</p>
<p>І выбухнуць думы-электраразрады,</p>
<p>А ў грудзях не месцяцца водгукі ўсе.</p>
<p> </p>
<p>Я імі жыву,</p>
<p>апантаны, няйначай,</p>
<p>Шукаючы слова і ноччу і ўдзень,</p>
<p>І сам я раблюся,</p>
<p>як той перадатчык</p>
<p>Для сэрцаў людскіх, найгучнейшых антэн.</p>
<p> </p>
<p> </p>
<h3><a id="chapter260"></a>* * *</h3>
<p>Не спадзяваўся я ніколі,</p>
<p>Каб мне хто-небудзь пасабляў.</p>
<p>Я сам сваё засеяў поле</p>
<p>І ўсходаў першых прычакаў.</p>
<p> </p>
<p>Было — недасынаў начамі,</p>
<p>Каб кожны з іх пад сонцам жыў,</p>
<p>Было, што паліваў слязамі,</p>
<p>Грудзьмі ад золі бараніў.</p>
<p> </p>
<p>Сам з поля вырываў гірсу я,</p>
<p>Каб кожны колас не зачах.</p>
<p>І дачакаўся, што красуе...</p>
<p>Якая ж радасць у вачах!</p>
<p> </p>
<p> </p>
<h3><a id="chapter261"></a>ПАМЯЦІ МІКАЛАЯ РЫЛЕНКАВА</h3>
<p>Быў багаты на словы.</p>
<p>Сёння ж сцішыўся, змоўк.</p>
<p>Так з жыццёвай дубровы</p>
<p>Адарваўся лісток.</p>
<p> </p>
<p>Хіба льга так раптоўна</p>
<p>Легчы, болей не ўстаць?</p>
<p>Я ж на ліст на ягоны</p>
<p>Не паспеў адказаць.</p>
<p> </p>
<p>Што ж, касцістая, косіш</p>
<p>Тых, што мусілі жыць.</p>
<p>Я ж хацеў яго ўвосень</p>
<p>Да сябе запрасіць.</p>
<p> </p>
<p>Знаю, ночы чакалі</p>
<p>За бяседаю нас.</p>
<p>Мы ўсяго не сказалі —</p>
<p>Адкладалі ўвесь час.</p>
<p> </p>
<p>Клічу сябра. Не спіцца.</p>
<p>Ён не прыйдзе. Дарма.</p>
<p>Не магу пагадзіцца,</p>
<p>Што яго ўжо няма.</p>
<p> </p>
<p> </p>
<h3><a id="chapter262"></a>* * *</h3>
<p>Вясна ідзе — сябе я цешу,—</p>
<p>Ах, як хвалюецца душа,</p>
<p>Мне быццам новую дэпешу</p>
<p>Дыктуюць кроплі з капяжа.</p>
<p> </p>
<p>І рады я вясны прыходу —</p>
<p>Кранае вушы ветру смех,</p>
<p>Здаецца, бачу плынь пад лёдам,</p>
<p>Здаецца, рунь варушыць снег.</p>
<p> </p>
<p> </p>
<h3><a id="chapter263"></a>ХВАЛЯВАННЕ</h3>
<p>Відаць, спакою не настане.</p>
<p>Я не з бясчулых. Не з такіх.</p>
<p>І ты са мною, хваляванне,</p>
<p>Ажно з пачатку дзён маіх.</p>
<p> </p>
<p>Ды што там я? Калі прыкмеціць,</p>
<p>Яно не толькі ж у людзей —</p>
<p>Усё хвалюецца на свеце.</p>
<p>Няма змярцвелага нідзе.</p>
<p> </p>
<p>І хваляванне ў моры сінім,</p>
<p>Спрадвеку ў земнае кары,</p>
<p>Хвалююцца пяскі пустыні,</p>
<p>Хвалююцца між хмар вятры.</p>
<p> </p>
<p>Хвалюецца салоўка ў спеве,</p>
<p>Крынічка, імкнучы са дна,</p>
<p>Хвалюецца лісток на дрэве,</p>
<p>На скрыпцы пад смыком струна.</p>
<p> </p>
<p>Хвалюецца пушынка ў небе</p>
<p>І павуцінка між трысця,</p>
<p>Хвалюецца зярнятка ў глебе,</p>
<p>Пад сэрцам матчыным дзіця.</p>
<p> </p>
<p>Ды што казаць. Мне так здаецца —</p>
<p>Няма спакою ані ў чым.</p>
<p>Адно скажу — я маю сэрца,</p>
<p>Яно хвалюецца па ўсім.</p>
<p> </p>
<p> </p>
<h3><a id="chapter264"></a>* * *</h3>
<p> </p>
<div class="EPIGRAPH">
<p>Прафесару</p>
<p>Мікалаю Мікадымавічу</p>
<p>Маліноўскаму</p>
</div>
<div class="CLEAR"></div>
<p> </p>
<p>Многа даў наш край бацькоўскі</p>
<p>Здатных да ўсяго майстроў —</p>
<p>Вам, прафесар Маліноўскі,</p>
<p>Шчырая мая любоў.</p>
<p> </p>
<p>Быццам бы нядаўна тое,</p>
<p>Як хадзіў у дні вайны</p>
<p>Па-над Віліяй-ракою</p>
<p>Партызанскі сувязны.</p>
<p> </p>
<p>Быццам бы нядаўна з дому,</p>
<p>Дзе араў, касіў і пас...</p>
<p>Сёння ж Вы хірург вядомы,</p>
<p>Слава громкая пра Вас.</p>
<p> </p>
<p>Той ніколі не забудзе,</p>
<p>З кім Вы ў час цяжкі былі,—</p>
<p>Сёння шматпакутным людзям</p>
<p>Вы жыццё наноў далі.</p>
<p> </p>
<p>Вас успомню неаднойчы,</p>
<p>І хачу сказаць я Вам:</p>
<p>Дзякуй Вашым добрым вочам,</p>
<p>Дзякуй сэрцу і рукам!</p>
<p> </p>
<p> </p>
<h3><a id="chapter265"></a>ДЗЕНЬ ДОБРЫ...</h3>
<p>Няхай сабе здаецца, можа,—</p>
<p>Як прыязджаў дамоў не раз:</p>
<p>— Дзень добры!..— я шаптаў бярозам,</p>
<p>— Дзень добры!..— чулася ў адказ.</p>
<p> </p>
<p>І сэрца білася так гулка,</p>
<p>Нібы даўно ў юначы час.</p>
<p>— Дзень добры!..— віншаваў рачулку.</p>
<p>— Дзень добры!..— чулася ў адказ.</p>
<p> </p>
<p>Я йшоў туды, дзе мог напіцца,</p>
<p>Каб смагі жар сышоў, пагас...</p>
<p>— Дзень добры! — я казаў крыніцы,</p>
<p>— Дзень добры!..— чулася ў адказ.</p>
<p> </p>
<p>Удзячнасці шукаў я словы,</p>
<p>Казаў іх шчыра, без прыкрас:</p>
<p>— Дзень добры вам, гаі, дубровы!</p>
<p>— Дзень добры!..— чулася ў адказ.</p>
<p> </p>
<p> </p>
<h3><a id="chapter266"></a>У КУНЦАВЕ</h3>
<p>Далёка ад жаданай хаты,</p>
<p>Ад мінскага свайго жытла,</p>
<p>Гляджу на Кунцава з палаты,</p>
<p>Куды хвароба прывяла.</p>
<p> </p>
<p>Яно, вядома, правяць, лечаць...</p>
<p>А я гляджу:</p>
<p>Цераз гады,</p>
<p>Шырока развінуўшы плечы,</p>
<p>Прыйшла Масква ажно сюды.</p>
<p> </p>
<p>За воблакі ўзнялася вышай.</p>
<p>Праспекты глянеш — проста цуд!</p>
<p>А тут была, я помню, ціша,</p>
<p>Усім вядомы дачны кут.</p>
<p> </p>
<p>Стаяў нядаўна невялічкі</p>
<p>Між зеляніны ціхі дом,</p>
<p>Адкуль нас Эдуард Багрыцкі</p>
<p>Зачараваў сваім радком.</p>
<p> </p>
<p>Скаваны астмаю цяжкою,</p>
<p>Па сутках не заплюшчваў воч,</p>
<p>Пад посвіст птушак у пакоі</p>
<p>Гучалі вершы дзень і ноч.</p>
<p> </p>
<p>Цяпер у Кунцаве ўсё нова,</p>
<p>І наваколле ўсё з абноў,</p>
<p>Адзін на ўзгорку бор сасновы</p>
<p>Яшчэ застаўся з тых часоў.</p>
<p> </p>
<p>Яму ў Маскве нішто жывецца,</p>
<p>Дзе ўзрос — падлесак гадаваць.</p>
<p>Мне ж, дзіваку, адно здаецца:</p>
<p>Прыйшоў мяне дамоў гукаць.</p>
<p> </p>
<p> </p>
<h3><a id="chapter267"></a>ПЕРШЫЯ СПЕКТАКЛІ</h3>
<p>У нас, у камсамольцаў юных,</p>
<p>Усё, здавалася, пяе —</p>
<p>Мы ставілі ў вялізнай пуні</p>
<p>Спектаклі першыя свае.</p>
<p> </p>
<p>У кожнага былі заданні.</p>
<p>Хто коўдры зносіў з паўсяла,</p>
<p>Бо з гэтых коўдраў даматканых</p>
<p>Заслона нашая была.</p>
<p> </p>
<p>Я сакратар. Шукаў я вышай</p>
<p>Сваіх адносін да ўсяго.</p>
<p>«Анонс!» — пісаў тады ў афішах,</p>
<p>Не знаў хоць, што і да чаго.</p>
<p> </p>
<p>А вось як надыходзіў вечар —</p>
<p>Стаяў у пуні гул і гам...</p>
<p>Якія ставілі мы рэчы?</p>
<p>Што пад руку траплялі нам.</p>
<p> </p>
<p>Агіткі, розныя навінкі</p>
<p>Ствараў я — ўзрушаны паэт.</p>
<p>«Жаніцьбу» Гогаля, «Паўлінку»,</p>
<p>Больш — пра камуну на ўвесь свет.</p>
<p> </p>
<p>А што было тады ў нас дрэнна,</p>
<p>Мы недахоп адчулі свой...</p>
<p>Ды хтосьці з нас</p>
<p>пайшоў на сцэну</p>
<p>На ўсё жыццё</p>
<p>з часіны той.</p>
<p> </p>
<p> </p>
<h3><a id="chapter268"></a>ЯК ЛЕТА ЎБЯРЭЦЦА...</h3>
<p>Як лета ўбярэцца ў поўную меру,</p>
<p>Глядзіш, і рака закрасуе тады —</p>
<p>Зялёныя, гострыя шаблі аеру</p>
<p>Праб’юцца да сонца з збуцвелай вады.</p>
<p> </p>
<p>Лаза распушыцца, лаза асмялее,</p>
<p>Глядзіш — па калені ў сцюдзёнцы стаіць.</p>
<p>А колькі ліхтарыкаў — белых лілеяў —</p>
<p>Пад вечар на соннае плыні гарыць!</p>
<p> </p>
<p>А выплыве месяц — да дна працінае,</p>
<p>Нібы не камельчыкі — срэбра на дне;</p>
<p>А выскачыць рыбка, як свечка заззяе,</p>
<p>Пялёхне... Аж сэрца тваё ўскалыхне!</p>
<p> </p>
<p> </p>
<h3><a id="chapter269"></a>ДАРОГІ</h3>
<p>Мы вельмі б дазналіся многа</p>
<p>Пра даўна пражытыя дні,</p>
<p>Калі б расказалі дарогі,</p>
<p>Што бачылі, чулі яны</p>
<p> </p>
<p>Пра час, што мінуў беззваротна,</p>
<p>Пра тыя, былыя гады,</p>
<p>Як леглі на іх бесклапотна</p>
<p>Дзіцячыя нашы сляды;</p>
<p> </p>
<p>Калі нам дарогі кахання,</p>
<p>Хай яблыні, вішні цвілі,</p>
<p>У час, як ішлі на спатканне,</p>
<p>Даўжэзнымі надта былі.</p>
<p> </p>
<p>Мы верылі, што нас чакалі,</p>
<p>Што з’явімся як найхутчэй,</p>
<p>І ногі цяжару не зналі,</p>
<p>І сэрцы імкнулі з грудзей.</p>
<p> </p>
<p>Маглі б нам дарогі азвацца,</p>
<p>Як некалі з родных палёў</p>
<p>Мы з нашай любімае працы</p>
<p>Вярталіся з песняй дамоў;</p>
<p> </p>
<p>Паведаць аб часе трывожным,</p>
<p>Калі мы на заклік граніц</p>
<p>Выходзілі дружна і грозна,</p>
<p>Каб волю сваю бараніць.</p>
<p> </p>
<p>Дарогі, дарогі, гасцінцы</p>
<p>Адважных збіралі не раз —</p>
<p>Нямала брыдоты-чужынцаў</p>
<p>Палегла ганебна ля вас.</p>
<p> </p>
<p>А тым, хто іх здолеў, адужаў,</p>
<p>Пры вас абеліскі стаяць,</p>
<p>Яны, як чырвоныя ружы,</p>
<p>Між дрэў і завеяў гараць.</p>
<p> </p>
<p>Шляхамі ідуць маладыя</p>
<p>Ад новых і ўзноўленых сёл —</p>
<p>І хвалі палёў залатыя</p>
<p>Шумяць і спяваюць вакол.</p>
<p> </p>
<p> </p>
<h3><a id="chapter270"></a>МОВА ВЯТРОЎ</h3>
<p>Мова вятроў,</p>
<p>Ты заўжды маеш характар нязвычны,</p>
<p>Колькі адценняў ў цябе,</p>
<p>Колькі нязведаных слоў!</p>
<p>Слухаю ранкам вясны,</p>
<p>Слухаю ў дзень навальнічны,</p>
<p>Толькі жаданне адно — выведаць мову вятроў.</p>
<p> </p>
<p>Выйду ў шырокі прастор,</p>
<p>Выйду ў жытнёвыя нівы,</p>
<p>Выйду ў гаі,</p>
<p>Дзе ўгары зрокам дубоў не абняць,—</p>
<p>Слухаю ў змрочны заход,</p>
<p>Слухаю ноччу бурлівай,</p>
<p>Вельмі ўжо хочацца мне</p>
<p>мову вятроў распазнаць.</p>
<p> </p>
<p>Можа, раскрыўся б увесь свет прада мною</p>
<p>Вясёлы,</p>
<p>Дзе б на абліччах людскіх</p>
<p>Я не заўважыў хмурын,</p>
<p>Можа, даведаўся б я пра гарады і пра сёлы,</p>
<p>Дзе распявалася ўсё ажно з нізін да вышынь.</p>
<p> </p>
<p>Толькі дарма я,</p>
<p>Дарма гэтак узрушана мару,—</p>
<p>Сёння нялёгка вятрам па-над зямлёю ляцець,</p>
<p>Здаецца, гавораць усім пра руйнаванні,</p>
<p>Пажары,</p>
<p>Быццам і самі яны сталі з крыві чырванець.</p>
<p> </p>
<p>Здаецца, што часам вятры енчаць і стогнуць</p>
<p>Ад болю,</p>
<p>Быццам нязменны цяжар</p>
<p>Крыллі іх сёння нясуць...</p>
<p>Лепш скаланулі б яны ўсюды, як ёсць,</p>
<p>Наваколле,</p>
<p>Вельмі ўжо хочацца мне</p>
<p>Песню аб шчасці іх чуць.</p>
<p> </p>
<p>Гэта жаданне маё ў сэрца глыбока запала,</p>
<p>Хочацца ведаць яму тайну крылатых размоў</p>
<p>Ах, каб яе зразумець,</p>
<p>Колькі б яна расказала —</p>
<p>Мова зямлі і нябёс — гучная мова вятроў!</p>
<p> </p>
<p> </p>
<h3><a id="chapter271"></a>ЖАДАННЕ</h3>
<p>Рана ўздымуся,</p>
<p>Толькі як сонца</p>
<p>Зямлі дакранецца з самага краю,—</p>
<p> </p>
<p>Чырвань зары,</p>
<p>Чырвань зары</p>
<p>Заместа чарніла ўзяць я жадаю.</p>
<p> </p>
<p>Не на паперы</p>
<p>Буду пісаць я,</p>
<p>Буду пісаць я на лузе зялёным,</p>
<p> </p>
<p>Каб красаваўся,</p>
<p>Каб красаваўся</p>
<p>На поўную сілу радок мой чырвоны.</p>
<p> </p>
<p>Каб не расплыўся</p>
<p>Ён паміж росаў,</p>
<p>Каб не зліняў, не зблажэў пад дажджамі,</p>
<p> </p>
<p>Сонца сагрэе,</p>
<p>Сонца сагрэе,</p>
<p>Сонца прасушыць радок мой з вятрамі.</p>
<p> </p>
<p>Будзе цвісці ён</p>
<p>Доўга, яскрава,</p>
<p>І не заглушыць яго пустазелле.</p>
<p> </p>
<p>Хочацца вельмі,</p>
<p>Хочацца вельмі,</p>
<p>Каб людзі, чытаўшы яго, маладзелі!</p>
<p> </p>
<p> </p>
<h3><a id="chapter272"></a>НА МАГІЛЕ МАРКСА</h3>
<p> </p>
<div class="EPIGRAPH">
<p>Некалькі гадоў назад фашыстоўскія малойчыкі спрабавалі разбурыць магілу Маркса ў Лондане.</p>
</div>
<div class="CLEAR"></div>
<p> </p>
<p>Вучэнне Маркса ўсё ў змаганні —</p>
<p>Вайна рабаўнікам усім.</p>
<p>Яго ж апошняе прыстанне</p>
<p>Не па нутру сягоння ім.</p>
<p> </p>
<p>Прыйшлі, каб разбурыць магілу,</p>
<p>Ды выбух камень ледзь крануў.</p>
<p>Якая ж у злачынцаў сіла!..</p>
<p>А Маркс зямлю ўсю скалануў.</p>
<p> </p>
<p>Ніякай яваю, ні ўпотай</p>
<p>Не ўратаваць аджыўшы свет</p>
<p>Ім, аскабалкам сіл прыгнёту,</p>
<p>Што Марксам нішчыцца</p>
<p>нашчэнт!</p>
<p> </p>
<p> </p>
<h3><a id="chapter273"></a>* * *</h3>
<p>Якое моцнае каханне —</p>
<p>З’яднае двух, не разлучыць,</p>
<p>Адзінства дум,</p>
<p>Адны жаданні,</p>
<p>Інакш яны не могуць жыць.</p>
<p> </p>
<p>Няхай свой выгляд мае кожны,</p>
<p>Ды за жыццёвыя гады</p>
<p>Зліюцца так,</p>
<p>Што не адрозніш,</p>
<p>Як кропля з кропляю вады.</p>
<p> </p>
<p> </p>
<h3><a id="chapter274"></a>ЗВАРОТ ДА БЯРОЗАК</h3>
<p>На Беларусі столькі, можа,</p>
<p>Бяроз,</p>
<p>Як тых па небе зор.</p>
<p>Падобны родныя бярозы</p>
<p>На нашых матак і сясцёр.</p>
<p> </p>
<p>Я не апошні і не першы</p>
<p>Табе выказваю любоў,</p>
<p>Хоць пра цябе ўжо многа вершаў,</p>
<p>Больш, чым усіх тваіх лістоў.</p>
<p> </p>
<p>А быў бы рады я без меры,</p>
<p>Каб кожны верш у адрас твой</p>
<p>Мог супыніць змяю-сякеру,</p>
<p>Што на цябе імкне вясной.</p>
<p> </p>
<p> </p>
<h3><a id="chapter275"></a>КАБ ТОЛЬКІ НЕ БЫЛО ВАЙНЫ...</h3>
<p>Ёсць дума дум сялян такая,</p>
<p>Дзе б толькі ні жылі яны,</p>
<p>Як зернеты ў зямлю кідаюць:</p>
<p>Каб толькі не было вайны...</p>
<p> </p>
<p>Іду між плошчаў я і чую —</p>
<p>На ўзлёце светлае сцяны,</p>
<p>Ад тых, што новы дом будуюць:</p>
<p>Каб толькі не было вайны...</p>
<p> </p>
<p>Я чую думы нашых матак,—</p>
<p>Як волаты ўзраслі сыны,</p>
<p>Іх выпраўляюць у салдаты:</p>
<p>Каб толькі не было вайны...</p>
<p> </p>
<p>Людскі наказ чуваць над светам,</p>
<p>Прасторы дзіўныя відны,</p>
<p>Штораз вышэй лятуць ракеты:</p>
<p>Каб толькі не было вайны...</p>
<p> </p>
<p>Я чую кліч: — Цярпець не будзем</p>
<p>Мы ні разбою, ні маны!</p>
<p>Ад нас саміх залежыць, людзі,</p>
<p>Каб болей не было вайны!</p>
<p> </p>
<p> </p>
<h3><a id="chapter276"></a>МНЕ ДА ЎСЯГО СЯГОННЯ СПРАВА...</h3>
<p>Усю не зведаць рэчаіснасць</p>
<p>І не прайсці мне ўсіх дарог.</p>
<p>Хацеў бы быць я мнагаісным,</p>
<p>Як ва ўяўленні многіх бог.</p>
<p> </p>
<p>Пазнаць сусвет, яго праявы.</p>
<p>Нідзе няма цяпер глушы...</p>
<p>Мне да ўсяго сягоння справа,</p>
<p>Усё мне блізка да душы.</p>
<p> </p>
<p>Будзённае і проста цуды</p>
<p>Цяпер нялёгка раз’яднаць.</p>
<p>Калі б я мог пабыць усюды,</p>
<p>Каб з кожным мог я побач стаць.</p>
<p> </p>
<p>Я сёння шмат чым загарэўся,</p>
<p>Хоць шлях цяжкі да пекнаты.</p>
<p>Я стаў бы побач на Палессі,</p>
<p>Хто асушае балаты.</p>
<p> </p>
<p>Я працаваў бы разам прагна,</p>
<p>Хоць да цямна і ад цямна,</p>
<p>Каб на прастор былое багны</p>
<p>Прыйшлі сады і збажына.</p>
<p> </p>
<p>Не проста хлеб расце «на славу»,</p>
<p>Не проста так:</p>
<p>«Глядзі, пішы!..»</p>
<p>Мне да ўсяго сягоння справа,</p>
<p>Усё мне блізка да душы.</p>
<p> </p>
<p>Як хлеб расце,</p>
<p>як лён квітнее.</p>
<p>А як усё прыберуць з ніў?</p>
<p>Адной хваробай я хварэю,</p>
<p>Мяне ёй Колас надзяліў.</p>
<p> </p>
<p>Яна мне не дае спакою,</p>
<p>Як салавей, а ці змяя,—</p>
<p>Перш-наперш кожнай раніцою</p>
<p>Гляджу на неба пільна я.</p>
<p> </p>
<p>І мне салодка, а ці горка,</p>
<p>Ці радасць, ці бяды гара,—</p>
<p>Змяя, калі часы уборкі,</p>
<p>А з неба льецца як з вядра.</p>
<p> </p>
<p>Змяя, калі лугі пасохлі,</p>
<p>А ты не ўбачыш і расы,</p>
<p>Змяя, калі дажджу ні кроплі,</p>
<p>А смага беліць каласы.</p>
<p> </p>
<p>Карысна быць хай не героем,</p>
<p>Ды жыць хачу з такой сям’ёй,</p>
<p>Якая кожны дзень з зямлёю</p>
<p>Гаворыць гэтак, як з жывой.</p>
<p> </p>
<p>І хоць свая зямля ласкава,</p>
<p>Далёкі свет мне не чужы,</p>
<p>Мне да ўсяго сягоння справа,</p>
<p>Усё мне блізка да душы.</p>
<p> </p>
<p>Мне бачна —</p>
<p>джунглямі густымі</p>
<p>Ідуць змаганнікаў страі,—</p>
<p>Хацеў бы побач стаць я з тымі,</p>
<p>Хто сёння ў найцяжкім баі.</p>
<p> </p>
<p>Быць побач з тымі, хто ў клапотах</p>
<p>Знішчае вылюдкаў ліхіх,</p>
<p>З гарматаў б’е і з кулямётаў</p>
<p>І з аўтаматаў косіць іх.</p>
<p> </p>
<p>Я ў захапленні гэтым краем,</p>
<p>Яго народ-герой люблю:</p>
<p>Сябе в’етнамцам адчуваю</p>
<p>І ночы доўгія не сплю.</p>
<p> </p>
<p>Не сплю, бо ўдзень ў другой дзяржаве</p>
<p>Няма спакою і цішы,—</p>
<p>Мне да ўсяго сягоння справа,</p>
<p>Усё мне блізка для душы.</p>
<p> </p>
<p>Са стрытаў мне відны пажары</p>
<p>І гул змагання ў нашы дні,—</p>
<p>Ну што ж, я з тым, хто чорны тварам,</p>
<p>Ды з сэрцам яснай чысціні.</p>
<p> </p>
<p>Яму не загадаеш: — Годзе!</p>
<p>Змірыся з тым — ёсць белы пан.</p>
<p>Хто злічыць, колькі за стагоддзі</p>
<p>У сэрцы тым пакутных ран!</p>
<p> </p>
<p>Мне скажа хто: — З якім ты правам</p>
<p>Прайшоў чужыя рубяжы?</p>
<p>Мне да ўсяго сягоння справа,</p>
<p>Усё мне блізка да душы.</p>
<p> </p>
<p>Я чалавек зямлі, не маю</p>
<p>Асобна нейкае таўро —</p>
<p>І я свой голас уздымаю,</p>
<p>Каб панавала скрозь дабро.</p>
<p> </p>
<p>Яно не з’явіцца без болю</p>
<p>Само, якімсьці нейкім днём,—</p>
<p>Яно расце, расце паволі,</p>
<p>Як у гняздзечку птушанё.</p>
<p> </p>
<p>Яно ўсё больш збірае сілы,</p>
<p>Спрабуе крыльцамі махаць,</p>
<p>Пасля ўзляціць, разгорне крылы,</p>
<p>Яго ўжо болей не стрымаць.</p>
<p> </p>
<p>Дабро і доля — змест адзіны,</p>
<p>Не знойдзеш розніцы якой;</p>
<p>Яны на яблыні галінах,</p>
<p>Што кветкі першыя вясной.</p>
<p> </p>
<p>А потым завязь, рост... і спеюць,</p>
<p>Наліў да росаў залатых,</p>
<p>Пасля наліву чырванеюць,—</p>
<p>Такі заўсёды воблік іх.</p>
<p> </p>
<p>Зямлі ж усёй ў зары аправе</p>
<p>Скрозь чырванець. Няма мяжы!</p>
<p>Мне да ўсяго сягоння справа,</p>
<p>Усё мне блізка да душы!</p>
<p> </p>
<p> </p>
<h3><a id="chapter277"></a>ЗДАЕЦЦА, ДУБ СА МНОЙ ГАВОРЫЦЬ...</h3>
<p>Стаіць цар-дуб. Стаіць і марыць...</p>
<p>Я змалку з дубам тым жыву.</p>
<p>Крылом чапляюць часта хмары</p>
<p>Яго старую галаву.</p>
<p> </p>
<p>Бывае, бура вые, енчыць</p>
<p>І бурыць на шляху сваім,</p>
<p>А ён такі шыракаплечы,—</p>
<p>Суцішна, ўтульна мне пад ім.</p>
<p> </p>
<p>Начлег. Маўчаць на небе зоры.</p>
<p>Іду да дуба я свайго,—</p>
<p>Здаецца, дуб са мной гаворыць...</p>
<p>Я прагна слухаю яго:</p>
<p> </p>
<p>— Жыву я шмат і многа помню —</p>
<p>І як жывуць, і як жылі,</p>
<p>Саха, і плуг, і трактар сёння —</p>
<p>Усе перада мной прайшлі.</p>
<p> </p>
<p>Жалуд мой кожны — гэта вока,</p>
<p>Мне добра бачна ўсё як след,—</p>
<p>Машыны занялі шырока,</p>
<p>Шырока разгарнуўся свет.</p>
<p> </p>
<p>Я чую, як спявае поле</p>
<p>Галінамі антэн густых,</p>
<p>Мяне так цешыць наваколле,</p>
<p>Ды просьбу маю я да ўсіх —</p>
<p> </p>
<p>Бярог я дзеда, бацьку, сына,</p>
<p>Магу і праўнукаў прыкрыць,</p>
<p>Навошта ж злосна: «дуб», «дубіна»,</p>
<p>Навошта людзям гаварыць!</p>
<p> </p>
<p> </p>
<h3><a id="chapter278"></a>СНЯДАННЕ</h3>
<p>Заўжды перад працаю ў кожнае ранне,</p>
<p>Як толькі на ўсходзе пачнецца бялець,</p>
<p>Сняданне, як кожнае нам сённяданне,</p>
<p>Парай дыміцца на нашым стале.</p>
<p> </p>
<p>Навокал такая ўрачыстая ціша...</p>
<p>Чаму ж гэта ціша ў той час настае?</p>
<p>Ды гэта ж з варонаю бульбаю міса,</p>
<p>Каб зналі прывабнасць якая ў яе!..</p>
<p> </p>
<p>Хто з самага ўскрайку, хто вельмі ўжо блізка,</p>
<p>Трымаючы бульбіну зграбна рукой,</p>
<p>З павагай належнаю чэрпаюць лыжкай</p>
<p>Расол альбо квас, а ці то малако.</p>
<p> </p>
<p>Паснедаюць і не баяцца цяжару,</p>
<p>Іх праца яднае — старых і малых,</p>
<p>А промень праз шыбу асветліць іх твары —</p>
<p>Якая ж узнёсласць на выглядзе ўсіх!</p>
<p> </p>
<p> </p>
<h3><a id="chapter279"></a>* * *</h3>
<p>Няма мяжы вятрам нізвання,</p>
<p>Мяжою промні не спыніць,</p>
<p>Няма мяжы ў людскім каханні,</p>
<p>Для мараў, дум няма граніц.</p>
<p> </p>
<p>Зямля для працы ўсім належыць,</p>
<p>І права гэтаму — адно;</p>
<p>Зямля ж падзелена на межы,</p>
<p>Мы і не ўспомнім, як даўно.</p>
<p> </p>
<p>На жаль, усякія ёсць людзі:</p>
<p>І дабрадзей, і ліхадзей...</p>
<p>Дакуль жа будзе,</p>
<p>Дакуль жа будзе</p>
<p>Яшчэ мяжа паміж людзей?!</p>
<p> </p>
<p> </p>
<h3><a id="chapter280"></a>ВОСЕННЮ</h3>
<p>Восень,</p>
<p>Яблыкаў апад,</p>
<p>Золак чырванеецца;</p>
<p>Восень,</p>
<p>Буйны лістапад,</p>
<p>Жоўтая мяцеліца.</p>
<p> </p>
<p>Восень,</p>
<p>Гоман баравы,</p>
<p>Гнёзды апусцелыя.</p>
<p>Адлятаюць журавы:</p>
<p>Хутка —</p>
<p>Ночы белыя.</p>
<p> </p>
<p>Восень,</p>
<p>Раннем халадок,</p>
<p>Маладзенькі, чысценькі,</p>
<p>І на сэрца лёг</p>
<p>Лядок —</p>
<p>Цененькі, празрысценькі...</p>
<p> </p>
<p> </p>
<h3><a id="chapter281"></a>* * *</h3>
<p>Ну, дзе знайсці мне дапамогу,</p>
<p>Каб хоць ратунак, хоць які?</p>
<p>Не, балючэй няма нічога,</p>
<p>Калі на сэрцы боль цяжкі.</p>
<p> </p>
<p>Ідуць, смяюцца і спяваюць,</p>
<p>Ну што ж, жыццё як мае быць.</p>
<p>Ледзь чую я. Адно шукаю,</p>
<p>Каб неяк боль свой заглушыць.</p>
<p> </p>
<p>Хаджу пад золкімі дажджамі,</p>
<p>Хаджу я босым па расе,</p>
<p>Хаджу пад злоснымі вятрамі,</p>
<p>Пакуль не кінуць сілы ўсе.</p>
<p> </p>
<p>Валюся з ног, спадаю з кручы,</p>
<p>Каб збыць свой боль як найхутчэй,</p>
<p>І, што казаць, яно балюча,</p>
<p>Але на сэрцы балючэй.</p>
<p> </p>
<p>Бо сэрца дзень і ноч трывожа,</p>
<p>Няма спакою ад яго...</p>
<p>А хто ратунак даць мне можа,</p>
<p>Дык і не ведае таго.</p>
<p> </p>
<p> </p>
<h3><a id="chapter282"></a>БЫЦЬ КАМУНІСТАМ...</h3>
<p>Быць камуністам —</p>
<p>Добра ведаць:</p>
<p>Адказнасці заўсёды шмат,</p>
<p>Што за тваім</p>
<p>За кожным следам</p>
<p>Дасціпны ленінскі пагляд.</p>
<p>Быць камуністам —</p>
<p>Гэта значыць</p>
<p>Штодня вышэй ісці ў палёт.</p>
<p>Быць камуністам —</p>
<p>Ясна бачыць</p>
<p>Наперад шмат на многа год.</p>
<p>Быць камуністам —</p>
<p>Заўжды зоры</p>
<p>Чырвоныя ў грудзях насіць.</p>
<p>Быць камуністам —</p>
<p>Знай, і ў горы</p>
<p>Скалою непахіснай быць.</p>
<p>Быць камуністам —</p>
<p>Чулым сэрцам</p>
<p>Нязменна весці ў новы шлях.</p>
<p>Быць камуністам —</p>
<p>І памерці</p>
<p>За справу партыі не страх.</p>
<p>Быць камуністам —</p>
<p>Шчырай працай</p>
<p>Ісці ў радах перадавых.</p>
<p>Быць камуністам —</p>
<p>Быць змаганцам</p>
<p>За светлы лёс людзей усіх!</p>
<p> </p>
<p> </p>
<h3><a id="chapter283"></a>* * *</h3>
<p>Песні аб марах жыцця недасяжных,</p>
<p>Колькі вас, колькі вас сэрца кранае.</p>
<p>Колькі ні слухаў я песень працяжных</p>
<p>Самую доўгую вецер спявае.</p>
<p> </p>
<p>Як завядзе ён часінай змяркання —</p>
<p>Цягне, бывае, да самага ранку;</p>
<p>Чую ў той песні прызнанні ў каханні,</p>
<p>Чую я ў ёй і нібы калыханку,</p>
<p> </p>
<p>Чую, як быццам зязюля кувае,</p>
<p>Чую — салоўка пачне залівацца,</p>
<p>Чую, як быццам мяне хто гукае,</p>
<p>Толькі ніяк не магу здагадацца...</p>
<p> </p>
<p>Чую, і сэрца трывожна так б’ецца,</p>
<p>Дзіўныя ў ветраў напевы якія...</p>
<p>Слухаю. Сэрцу чамусьці здаецца —</p>
<p>Клічуць вярнуцца ў гады маладыя!</p>
<p> </p>
<p> </p>
<h3><a id="chapter284"></a>МОЙ ЧОВЕН</h3>
<p>Я на раку выходзіў смела</p>
<p>Вясновай, роснай раніцой —</p>
<p>Мне больш любое каравелы</p>
<p>Быў човен, просты човен мой.</p>
<p> </p>
<p>Было — ён гонка ўдаль імчыцца</p>
<p>На плыні вод нібы са шкла,</p>
<p>Хоць сціпла зваўся ён «дубіцай»,</p>
<p>Ды быў імклівы, як страла.</p>
<p> </p>
<p>Ператвараліся і вёслы</p>
<p>У два нястомныя крылы —</p>
<p>Імкнуўся я ў прастор узнёсла,</p>
<p>А побач берагі плылі...</p>
<p> </p>
<p>Спяшацца не было патрэбы.</p>
<p>Я ж веславаў, займала дух,</p>
<p>Здавалася — плыву па небе,</p>
<p>Рассунуўшы аблокаў пух.</p>
<p> </p>
<p>Ах, човен мой, юнацтва ранне,</p>
<p>Найлепшым ён мне сябрам быў,</p>
<p>Нібы на чоўне і ў каханне</p>
<p>Я плыў. Далёкі быў заплыў...</p>
<p> </p>
<p>У буры і ў віхры якія</p>
<p>Сабе шляхоў не вызначаў,</p>
<p>Трапляў калі ў віры крутыя,</p>
<p>На шчасце з іх я выныраў.</p>
<p> </p>
<p>Ну, хто там зашаптаў аб смерці?</p>
<p>Жаданне тое ж, што было,</p>
<p>Адно — плысці, аж покуль сэрца</p>
<p>Яшчэ да вёслаў прырасло.</p>
<p> </p>
<p> </p>
<h3><a id="chapter285"></a>ОЙ, ЧАЛОМ, ЧАЛОМ...</h3>
<p>З дзён малых,</p>
<p>Відаць, да смерці,</p>
<p>Светлым аганьком</p>
<p>Мне запала песня ў сэрца:</p>
<p>— Ой, чалом, чалом!..</p>
<p> </p>
<p>Чалом хаце</p>
<p>І садочку,</p>
<p>Небу над сялом,</p>
<p>Чалом бору і гаёчку,</p>
<p>Возеру чалом!..</p>
<p> </p>
<p>Чалом ранку,</p>
<p>Што цалуе</p>
<p>Сонечным цяплом,</p>
<p>Чалом полю, што красуе,</p>
<p>Што ў снапах, чалом!</p>
<p> </p>
<p>Чалом пчэльнікам,</p>
<p>Налітым</p>
<p>Мёдам-бурштыном,</p>
<p>Чалом людзям працавітым,</p>
<p>Іх жыццю чалом!..</p>
<p> </p>
<p> </p>
<h3><a id="chapter286"></a>У НАСТУПНЫМ ВЕКУ...</h3>
<p>За даллю, у наступным веку,</p>
<p>Цераз вялікіх спраў хрыбты</p>
<p>Відна мне постаць чалавека —</p>
<p>Магутнай, простай пекнаты.</p>
<p> </p>
<p>Ён гарады паўзводзіў шпарка</p>
<p>І, быццам цуд, над імі ўзнёс</p>
<p>Праменныя вясёлкі-аркі</p>
<p>Ажно да самых да нябёс.</p>
<p> </p>
<p>Ён аб’яднаў Зямлю з Сусветам,</p>
<p>Спазнаўшы сутнасць зор як след,</p>
<p>Праклаў дарогі на планеты</p>
<p>Для дужых караблёў-ракет.</p>
<p> </p>
<p>Ён стаў на Марс сваёй нагою,</p>
<p>Дзе многа новага знайшоў...</p>
<p>Ды толькі ў існасці зямное</p>
<p>Яго нязменная любоў —</p>
<p> </p>
<p>Палеткі ў пошуме жытнёвым,</p>
<p>Бары ў гамонках векавых,</p>
<p>І луг, і гай, і сад вішнёвы,</p>
<p>Пятлянка-рэчка паміж іх;</p>
<p> </p>
<p>Дзяўчатак рой прыгожы, зграбны</p>
<p>У фарбах вышытых спадніц,</p>
<p>Вянкі над іх чалом прывабным,</p>
<p>Што з васількоў і медуніц;</p>
<p> </p>
<p>І песні, іх напеў бясконцы,</p>
<p>Як той срабрысты ручаёк,</p>
<p>І тое матчына аконца,</p>
<p>Якое свеціцца здалёк!</p>
<p> </p>
<p> </p>
<h3><a id="chapter287"></a>* * *</h3>
<p>Ёсць непагоджанасць якая —</p>
<p>Не адчуваючы цаны,</p>
<p>Свае хвіліны падганяем:</p>
<p>Ах, каб хутчэй ішлі яны.</p>
<p> </p>
<p>Куды спяшаемся няспынна?</p>
<p>Нам часу дадзена не шмат —</p>
<p>Міне яшчэ адна хвіліна,</p>
<p>Ёй не вярнуцца ўжо назад.</p>
<p> </p>
<p> </p>
<h3><a id="chapter288"></a>ПАНЯДЗЕЛАК</h3>
<p>З  чым ён, час наступны, прыйдзе,</p>
<p>Чым адзначыцца і мой?</p>
<p>Пачынаю новы тыдзень</p>
<p>З панядзелка раніцой.</p>
<p> </p>
<p>За акном наш студзень белы</p>
<p>Выклаў снежныя гарбы...</p>
<p>Хто сказаў, што панядзелак</p>
<p>Нешчаслівы дзень нібы?</p>
<p> </p>
<p>А мяне дык ён натхняе,</p>
<p>Тыдня першая мяжа,—</p>
<p>Што ж, і думка наспявае,</p>
<p>Быццам кропля з капяжа.</p>
<p> </p>
<p>Мне б хацелася работу</p>
<p>Ў тыдні гэткую займець,</p>
<p>Каб да самае суботы</p>
<p>Хвалявацца і гарэць!</p>
<p> </p>
<p> </p>
<h3><a id="chapter289"></a>ЮНАКАМ АЙЧЫННАЙ</h3>
<p>Жылі імкненнем вы адзіным —</p>
<p>Змагацца за зямлю сваю.</p>
<p>Прад вамі, юнакі Айчыннай,</p>
<p>З пашанай шчыраю стаю.</p>
<p> </p>
<p>Вы з аўтаматам, кулямётам</p>
<p>Прайшлі франтамі сотні вёрст,</p>
<p>Давалі вам шынель і боты,</p>
<p>Як быццам дзецям — навырост.</p>
<p> </p>
<p>І сапраўды былі вы — дзеці,</p>
<p>Яшчэ ад школ не адышлі,</p>
<p>А сэрцы вашы, што ў гвардзейцаў,</p>
<p>Загартаванымі былі.</p>
<p> </p>
<p>Шмат вашае крыві праліта,</p>
<p>Ішлі вы за бацькамі ўслед,</p>
<p>І вораг, моцна імі збіты,</p>
<p>Дабіты вамі быў нашчэнт.</p>
<p> </p>
<p>Пад неўміручымі сцягамі</p>
<p>Прайшлі віхуры і агонь.</p>
<p>Суровы выпаў вам экзамен —</p>
<p>Здалі выдатна вы яго.</p>
<p> </p>
<p> </p>
<h3><a id="chapter290"></a>МІНСК — СТАЛІЦА</h3>
<p>Калі я быў на вёсцы дзіцем,</p>
<p>Не мог я і прысніць тады,</p>
<p>Што забярэш ты, Мінск — сталіца,</p>
<p>Мяне на ўсе мае гады.</p>
<p> </p>
<p>Я ведаў у бязмежжы зоры,</p>
<p>А так, куды ні глянь, ні кінь —</p>
<p>Мае канчаліся прасторы</p>
<p>Сцяною соснаў і ялін.</p>
<p> </p>
<p>І тых я сценаў, дзе мне доля</p>
<p>Быць абяцала жабраком,</p>
<p>Відаць бы, не мінуў ніколі,</p>
<p>Калі б зямлю не ўзрушыў гром.</p>
<p> </p>
<p>Той гром, што мерай ніякою</p>
<p>Не падлічыць ягоных сіл,</p>
<p>Які раскрыў перада мною</p>
<p>Увесь чырвоны небасхіл.</p>
<p> </p>
<p>Ён даў шынельку мне ў абнову,</p>
<p>І я, прыладзіўшы сабе,</p>
<p>Адтуль пакрочыў паступова</p>
<p>Ажно, сталіца, да цябе.</p>
<p> </p>
<p>Пакінуўшы малы палетак</p>
<p>І кут азёраў і бароў,</p>
<p>Я да цябе ад сельсавета,</p>
<p>Нібы па лесвіцы, ішоў,</p>
<p> </p>
<p>Ніякай працы не цураўся,</p>
<p>Перарабіў цяжкое шмат;</p>
<p>Калі ж па лесвіцы ўздымаўся,</p>
<p>Больш расхінаўся далягляд.</p>
<p> </p>
<p>Удаль глядзеў — шырэлі гоні,</p>
<p>Гул чуўся з кожнага сяла,</p>
<p>I я,</p>
<p>сталіца,</p>
<p>добра помню,</p>
<p>Ты на маіх вачах расла.</p>
<p> </p>
<p>Ушыр і ўвысь, надзейна,</p>
<p>гонка,</p>
<p>Над хлудам вулачак былых,</p>
<p>А я ж яшчэ застаў і конку</p>
<p>І гойк рамізнікаў тваіх.</p>
<p> </p>
<p>Калі дзе справы нас чакалі,—</p>
<p>Ну што ж, пяшэчкам курс трымай!</p>
<p>І ўсе мы з радасцю віталі,</p>
<p>Сталіца, першы твой трамвай.</p>
<p> </p>
<p>Вядома, цешылі заводы,</p>
<p>Іх працы невычэрпны кошт...</p>
<p>Але навошта год за годам</p>
<p>Мне адлюстроўваць твой рост?</p>
<p> </p>
<p>Мы, як чало сваёй краіны,</p>
<p>Насілі ў сэрцы воблік твой;</p>
<p>Пакутна знікшую ў руінах,</p>
<p>Слязой абмылі і крывёй.</p>
<p> </p>
<p>Была ты з кайданоў адбіта,</p>
<p>Як сэрца роднае зямлі,</p>
<p>І ты ўзнялася з дзён нябыту</p>
<p>Такой, як марыць не маглі.</p>
<p> </p>
<p>Прад тым, што ёсць,</p>
<p>прад тым, што ўсходзе,</p>
<p>І я схіліўшыся стаю,</p>
<p>З табой пражыўшы паўстагоддзя,</p>
<p>Табе, мой Мінск, хвалу пяю.</p>
<p> </p>
<p>Гісторыя ў свае скрыжалі</p>
<p>Ўпісала горад мой — герой,</p>
<p>І дзе б цябе ні ўспаміналі,</p>
<p>Стаю я з гордай галавой.</p>
<p> </p>
<p>Хто зведае, таму ты блізкі,</p>
<p>Цябе шануе добры госць,</p>
<p>А я з цябе, як быццам</p>
<p>з вышкі,</p>
<p>Радзіму бачу ўсю наскрозь —</p>
<p> </p>
<p>Каўказ, і Крым, і край</p>
<p>камчацкі,</p>
<p>Усе, як ёсць, куткі яе,</p>
<p>І свой любімы кут ушацкі,</p>
<p>Які спакою не дае.</p>
<p> </p>
<p>Ён змалку мне здаецца цудам,</p>
<p>Бо сэрца ўсё ў яго сяўбе,</p>
<p>Ды ўсё ж, як доўга там</p>
<p>пабуду,</p>
<p>Хутчэй ірвуся да цябе.</p>
<p> </p>
<p>Твае кварталы грамадою,</p>
<p>Здаецца, што мяне завуць,</p>
<p>Дзе кожнай літарай сваёю</p>
<p>Я з кожнай цэглаю жыву.</p>
<p> </p>
<p> </p>
<h3><a id="chapter291"></a>* * *</h3>
<p>Ацанілі яго слушна,</p>
<p>Што жыве ён —</p>
<p>Крывадушна.</p>
<p> </p>
<p>Справа стрэнецца якая,</p>
<p>Да сябе ён прымярае.</p>
<p> </p>
<p>А ці выгадна, разважа,</p>
<p>Праўды ж ён</p>
<p>Ніяк не скажа.</p>
<p> </p>
<p>Хтосьці з крытыкай</p>
<p>Наскочыць,</p>
<p>Хай другія...</p>
<p>Ён прамоўчыць.</p>
<p> </p>
<p>Бо жыве</p>
<p>Адным усюды:</p>
<p>«А што мець з таго я буду?»</p>
<p> </p>
<p>А здабытак нос пачуе —</p>
<p>Ён крычыць,</p>
<p>Другіх лупцуе,</p>
<p>Сам як быццам бездакорны,</p>
<p>Зробіць белае</p>
<p>Ён чорным.</p>
<p> </p>
<p>Не шкадуючы ўсіх косіць,</p>
<p>Хай,</p>
<p>Абы яму жылося.</p>
<p>Збрудзіць. Рукі не памые.</p>
<p>Ёсць, на жаль,</p>
<p>Яшчэ такія!</p>
<p> </p>
<p> </p>
<h3><a id="chapter292"></a>* * *</h3>
<p>Рэчыца... Рэчыца...</p>
<p>Твае справы свецяцца</p>
<p>З нетраў паўздыманымі</p>
<p>Зыркімі фантанамі.</p>
<p> </p>
<p>Рэчыца... Рэчыца...</p>
<p>Хутка больш абвесціцца,</p>
<p>Што ў зямлі хаваецца...</p>
<p>Вышкі разрастаюцца.</p>
<p> </p>
<p>Рэчыца... Рэчыца...</p>
<p>Табой сэрца цешыцца —</p>
<p>Прозвішча жаданае,</p>
<p>Рэчкай заснаванае.</p>
<p> </p>
<p>Рэчыца... Рэчыца...</p>
<p>Даль твая расквеціцца</p>
<p>Сілай паўнаводнаю!..</p>
<p>Ты рака народная!</p>
<p> </p>
<p> </p>
<h3><a id="chapter293"></a>* * *</h3>
<p>Што багацей за ўладанні мае —</p>
<p>Поле пяе,</p>
<p>Рэчка пяе,</p>
<p>Бор пад вятрыскамі песню пяе.</p>
<p> </p>
<p>Чую</p>
<p>Па дрэвах абуджаны сок,</p>
<p>Чую —</p>
<p>Вусаты шуміць каласок,</p>
<p>Чую,</p>
<p>Як звоніць зялёны лісток.</p>
<p> </p>
<p>Чую,</p>
<p>У небе жураў затрубіў,</p>
<p>Чую,</p>
<p>Як жаўра спеў раскруціў,</p>
<p>Чую</p>
<p>Сарокі траскучы матыў</p>
<p>І верабейкаў</p>
<p>Нязменны «ціў-ціў»...</p>
<p> </p>
<p>На першае скрыпцы</p>
<p>Салоўка зайграў,</p>
<p>Ён майстра</p>
<p>На спевы між птушак і траў.</p>
<p>Ды сумна было б нам,</p>
<p>Я б гэтак сказаў,</p>
<p>Каб толькі ўвесь час</p>
<p>Ён адзіны спяваў.</p>
<p> </p>
<p> </p>
<h3><a id="chapter294"></a>АБ ХУТКАЙ ДАПАМОЗЕ</h3>
<p>Узрос хлапец. Гняце трывога,</p>
<p>Яму семнаццаты міне:</p>
<p>— Сябры, сябры!.. Ой, дапамога</p>
<p>І хуткая, патрэбна мне.</p>
<p> </p>
<p>Каб пагасіла жар шалёны,</p>
<p>Дапамагла як мае быць,—</p>
<p>Не тая, з крыжам што чырвоным,</p>
<p>Што так прарэзліва гудзіць,</p>
<p> </p>
<p>А тая, што плыве, як пава,</p>
<p>Што з ружай ў светлых валасах,</p>
<p>З пяшчотнай песняю ласкавай,</p>
<p>З блакітным бляскам у вачах.</p>
<p> </p>
<p> </p>
<h3><a id="chapter295"></a>АХ, КАБ ХУТЧЭЙ...</h3>
<p>Калі пад стол хадзіў я дома,</p>
<p>Жаданне больш, чым я, расло,</p>
<p>Мне так хацелася малому:</p>
<p>— Ах, каб хутчэй усё ішло.</p>
<p>Ах, каб хутчэй штаны з кішэняй,</p>
<p>Каб хоць на пядзю большым стаў,</p>
<p>Пазбыцца дзягі той раменнай,</p>
<p>Якою бацька частаваў.</p>
<p>Каб дні хутчэй ішлі за днямі,</p>
<p>Ды на кані імчаць смялей,</p>
<p>Каб на начлег вадзіць з хлапцамі,</p>
<p>Каб адкаснуцца ад гусей.</p>
<p>Хутчэй бы скончыць школу. Потым</p>
<p>Такі ўжо выяўляўся план —</p>
<p>Зялёны фрэнч, са скрыпам боты,</p>
<p>На доўгім пасаку наган;</p>
<p>Каб мне зайздросцілі паўсюды,</p>
<p>Каб захапляцца мной маглі...</p>
<p>А дні сваёй хадой, марудна</p>
<p>Тады, здавалася, ішлі.</p>
<p>Сябры, юначыя галовы,</p>
<p>Не трэба дзён тых падганяць,</p>
<p>Бо на другой жыцця палове</p>
<p>Дні матылямі мільгацяць.</p>
<p>Па-шчыраму займешся нечым,</p>
<p>Глядзь — не паспеў. Недацягнуў.</p>
<p>Ледзь ранак бліснуў, а ўжо вечар,</p>
<p>Ледзь год пачаўся — год мінуў.</p>
<p>Бывае, што зрабіць не можаш.</p>
<p>Паспадзяваешся дарма,</p>
<p>Што зробіш заўтра, і адложыш...</p>
<p>А таго заўтра і няма.</p>
<p>І сёння мроіцца сівому.</p>
<p>Бо ўсё не вернецца ніяк —</p>
<p>Зрабіў бы шмат што па-другому...</p>
<p>Нашто было спяшацца так!</p>
<p> </p>
<p> </p>
<h3><a id="chapter296"></a>МАЛЮНКІ ВОСЕНІ</h3>
<p>Ах, восень, восень, ты пад сонцам</p>
<p>Неапісальнай пекнаты,</p>
<p>Ты раскідаеш,</p>
<p>Як чырвонцы,</p>
<p>З кляноў барвовыя лісты.</p>
<p> </p>
<p>Табе між сосен нібы цесна,</p>
<p>Ірвешся ўдалеч,</p>
<p>На прасцяг,</p>
<p>Вятрамі завяла ты песню</p>
<p>Па ўсіх дарогах і шляхах.</p>
<p> </p>
<p>На правады ж панасаджала</p>
<p>Шпакоў у некалькі радоў,</p>
<p>Як быццам імі напісала</p>
<p>Жывыя ноты між слупоў.</p>
<p> </p>
<p> </p>
<h3><a id="chapter297"></a>МЕРА</h3>
<p>Я гэта ўсё жыццём праверыў,</p>
<p>Не раз сабе кідаў дакор —</p>
<p>Ва ўсім, сябры, патрэбна мера,</p>
<p>Ва ўсім залішні перабор —</p>
<p> </p>
<p>Зашмат бясконцае ваганне,</p>
<p>Зашмат клапот пра ўласны дом,</p>
<p>Ў каханні лішняе прызнанне</p>
<p>І хмель празмерны за сталом;</p>
<p> </p>
<p>Зашмат бяздумнае гаворкі,</p>
<p>Замнога смачнае яды,</p>
<p>Зашмат салодка што ці горка,</p>
<p>Зашмат загару ці вады.</p>
<p> </p>
<p>Зашмат пра славу дбайства, думак</p>
<p>Пра сваю веліч дзень пры дні,</p>
<p>Зашмат, як кажуць,</p>
<p>шуму-тлуму,</p>
<p>Зашмат бывае цішыні.</p>
<p> </p>
<p>А ў вершах — лішняя шліфоўка,</p>
<p>І лішні смех, і лішні плач...</p>
<p>Зашмат эпітэтаў, рыфмоўкі —</p>
<p>Так нараджаецца рыфмач.</p>
<p> </p>
<p>Прайсці нялёгка год за годам,</p>
<p>Бо шлях — то шоўк, а то асцё...</p>
<p>Хто ж меру ведае заўсёды,</p>
<p>Шчаслівы той на ўсё жыццё.</p>
<p> </p>
<p> </p>
<h3><a id="chapter298"></a>ЗІМОВЫЯ МАЛЮНКІ</h3>
<p> </p>
<h4><a id="chapter299"></a>І</h4>
<p>Неба.</p>
<p>Месяц.</p>
<p>Поўна зор —</p>
<p>Аж зямлі</p>
<p>Іскрыць</p>
<p>Убор.</p>
<p>Дрэва кожнае</p>
<p>Падрад —</p>
<p>Апранула</p>
<p>Маскхалат.</p>
<p>Ён і ў елкі</p>
<p>І ў сасны —</p>
<p>Як дазорныя яны.</p>
<p>Дзе ні глянь —</p>
<p>Галін штыкі,</p>
<p>Здаўна</p>
<p>Звычай іх такі:</p>
<p>— Лепш не сунься</p>
<p>— Не чапай!</p>
<p>Гэта —</p>
<p>Партызанскі край!</p>
<p> </p>
<p> </p>
<h4><a id="chapter300"></a>ІІ</h4>
<p>Ой, зіма,</p>
<p>Зіма,</p>
<p>Зіма!</p>
<p>Весялей цябе</p>
<p>Няма!</p>
<p>Горка,</p>
<p>Санкі.</p>
<p>Гоман,</p>
<p>Смех.</p>
<p>Сіні вечар.</p>
<p>Белы снег.</p>
<p>Усе дзеці</p>
<p>На каньках,</p>
<p>Колькі</p>
<p>Радасці ў вачах!</p>
<p>Мчаць удоўжкі,</p>
<p>Папярок.</p>
<p>Як вулей,</p>
<p>Гудзіць каток.</p>
<p>Мчаць наўпрост</p>
<p>І наўскасяк,</p>
<p>Пішуць ногі,</p>
<p>Пішуць так,</p>
<p>Што іх пісанку,</p>
<p>Відаць,</p>
<p>Толькі небу</p>
<p>Прачытаць.</p>
<p> </p>
<p> </p>
<h4><a id="chapter301"></a>ІІІ</h4>
<p>Выгляд зімні —</p>
<p>Ён адзін:</p>
<p>Хусткі белыя</p>
<p>Ў хацін.</p>
<p>Ды дымкі</p>
<p>На іх відны.</p>
<p>Скрозь —</p>
<p>Цыгаркі-каміны.</p>
<p>Ноч.</p>
<p>Сцішэла,</p>
<p>Спіць народ.</p>
<p>Толькі часам</p>
<p>Грукне лёд.</p>
<p>Быццам</p>
<p>Подыхам такім</p>
<p>Кажа возера</p>
<p>Усім,</p>
<p>Што і сцюжа</p>
<p>Не бяда,</p>
<p>Што жыве</p>
<p>Яго вада,</p>
<p>Што ў ягонай</p>
<p>Глыбіні</p>
<p>І платва і акуні...</p>
<p> </p>
<p> </p>
<h4><a id="chapter302"></a>IV</h4>
<p>Снег вялізны</p>
<p>Скрозь ляжыць,</p>
<p>Пад снягамі</p>
<p>Жыта спіць.</p>
<p>І хоць вецер</p>
<p>Золь прынёс,</p>
<p>Не дапне яго</p>
<p>Мароз.</p>
<p>Жыта спіць.</p>
<p>Аб сонцы сны.</p>
<p>Дачакаецца вясны!</p>
<p> </p>
<p> </p>
<h3><a id="chapter303"></a>ПРА КРАТЫ</h3>
<p>Чорныя, цяжкія,</p>
<p>Гартаванай зваркі —</p>
<p>Не люблю я нават</p>
<p>Кратаў заапарка.</p>
<p> </p>
<p>Не дайсці да вязняў,</p>
<p>Што ў турме бясконцай,</p>
<p>Ход да іх закрыты</p>
<p>І самому сонцу.</p>
<p> </p>
<p>Часам ледзьве блісне</p>
<p>Прамянёк нязначны...</p>
<p>Але больш суровы</p>
<p>Краты, што нябачны.</p>
<p> </p>
<p>Як жа чорна, чорна,</p>
<p>Дзе ў цісках прымусу</p>
<p>Кратамі закрыты</p>
<p>І людскія душы.</p>
<p> </p>
<p>Там жа ад народу</p>
<p>Болей год ад году</p>
<p>Закрываюць краты</p>
<p>З факелам свабоду.</p>
<p> </p>
<p>Ды чуваць,</p>
<p>мячы ўжо</p>
<p>Дужыя куюцца.</p>
<p>І мячамі тымі</p>
<p>Краты пасякуцца!</p>
<p> </p>
<p> </p>
<h3><a id="chapter304"></a>РАЗМОВА З ЛЕСАМ</h3>
<p>Я з табой, як ёсць, увесь.</p>
<p>Я табе адданы,</p>
<p>Я табою, родны лес,</p>
<p>Змалку гадаваны.</p>
<p> </p>
<p>Калі ўлетку статак пас,</p>
<p>Днём нягожым, хмурым,</p>
<p>Ты не раз мяне, не раз</p>
<p>Прыкрываў ад буры.</p>
<p> </p>
<p>Я з табою дружна жыў,</p>
<p>Быў нязнаны смутак,</p>
<p>Ты з імшараў шмат лазы</p>
<p>Даў мне на абутак.</p>
<p> </p>
<p>Хоць не вельмі мог я сеч,</p>
<p>Толькі, што зламана,</p>
<p>Ды зімой паліў ты печ,</p>
<p>Мой палац цагляны.</p>
<p> </p>
<p>Мне за вежу комін быў</p>
<p>І каптур прысценны,</p>
<p>З прычалесніка свяціў</p>
<p>Твой лучнік нязменна.</p>
<p> </p>
<p>Пасабляў ты,</p>
<p>Будаваў</p>
<p>Сохі мне з цапамі,</p>
<p>На яду ты мне даваў</p>
<p>Ягады з грыбамі.</p>
<p> </p>
<p>Што ж, без пошукаў, клапот</p>
<p>Ты не быў гасцінны,</p>
<p>Ды часамі меў я мёд</p>
<p>З дзічыны пчалінай.</p>
<p> </p>
<p>Заўжды помню, як жыву,</p>
<p>Я тваю абнову —</p>
<p>Ты мые даў на галаву</p>
<p>Шапку барсукову.</p>
<p> </p>
<p>Я трубіў ажно да зор</p>
<p>Берасцянкай звонкай,</p>
<p>Родны лес,</p>
<p>вячысты бор,</p>
<p>Любая старонка!</p>
<p> </p>
<p>Піў бярозавік калісь,</p>
<p>Заядаўшы хлебам,</p>
<p>Наглядаў, як мкнуцца ўвысь</p>
<p>Сосны —</p>
<p>ловяць неба.</p>
<p> </p>
<p>А яліны на зямлю</p>
<p>Голле апускалі,</p>
<p>Быццам кажучы: «Люблю»,</p>
<p>Дол свой цалавалі.</p>
<p> </p>
<p>Бор мой,</p>
<p>сцежка, дзе ступаў,</p>
<p>Мне была знаёмай,</p>
<p>Я з табою размаўляў</p>
<p>Мовай, нам вядомай.</p>
<p> </p>
<p>Лес.</p>
<p>Цары-дубы стаяць.</p>
<p>Елкі, што княгіні,</p>
<p>Ім шархоткамі звіняць</p>
<p>Порсткія асіны.</p>
<p> </p>
<p>А на ўзгорачак узлез</p>
<p>Беразняк радамі,</p>
<p>Быццам рассмяяўся лес</p>
<p>Белымі зубамі.</p>
<p> </p>
<p>Як паніч той,</p>
<p>мухамор</p>
<p>Сочыць за апенькай,</p>
<p>Баравік аж нос задзёр,</p>
<p>На лісічак — зрэнкі.</p>
<p> </p>
<p>Між галін — вавёрак след,</p>
<p>А на доле — Міша...</p>
<p>Ды пішы пра гэта год,</p>
<p>Хіба ўсё апішаш?</p>
<p> </p>
<p>Гітлер, кат-галаварэз,</p>
<p>Прывёў зброд паганскі,—</p>
<p>Ратаваў нас родны лес,</p>
<p>Дом наш партызанскі.</p>
<p> </p>
<p>Кожны жыў тады з табой</p>
<p>І ў цябе карміўся,</p>
<p>Ты праводзіў нас на бой,</p>
<p>Намі ганарыўся.</p>
<p> </p>
<p>Саграваў нас твой касцёр,</p>
<p>З намі ў горы плакаў,</p>
<p>Родны лес, прыгожы бор,</p>
<p>Дзякуй табе, дзякуй!</p>
<p> </p>
<p>Я кажу табе, як сын,</p>
<p>І табе малюся,</p>
<p>Хіба ж я такі адзін</p>
<p>Ў роднай Беларусі.</p>
<p> </p>
<p> </p>
<h3><a id="chapter305"></a>ГЕРОІ</h3>
<p>Ці ў бітве, ці ў працы на славу зямлі —</p>
<p>Героі ў кагортах шматлікіх,</p>
<p>Героі не мараць аб зорках, калі</p>
<p>Выходзяць на подзвіг вялікі.</p>
<p> </p>
<p>Наперадзе ў працы, ў змаганні цяжкім,</p>
<p>Заўсёды ў шуканні і росце —</p>
<p>Яны ў перамозе. І тысячы ім</p>
<p>Па-добраму сэрцам зайздросцяць.</p>
<p> </p>
<p>Героі як гонар народа свайго</p>
<p>Між намі высока пасталі,</p>
<p>А ёсць і такія, што варты таго,</p>
<p>Каб зоркі на небе іх ззялі.</p>
<p> </p>
<p>Героі між нас і растуць, як раслі,</p>
<p>Ніхто не азначыць іх ліку.</p>
<p>Героі не мараць аб зорках, калі</p>
<p>Выходзяць на подзвіг вялікі.</p>
<p> </p>
<p> </p>
<h3><a id="chapter306"></a>ІНТЭЛЕКТУАЛ</h3>
<p>Аднойчы мне пазнаць прыпала</p>
<p>Такога інтэлектуала:</p>
<p>У ім нямнога інтэлекту,</p>
<p>Ледзь-ледзь хапае для эфекту.</p>
<p>Імён славутых назбірае,</p>
<p>А што за імі — і не знае.</p>
<p>Радку ж звычайнаму —</p>
<p>Пагарда,—</p>
<p>Блісне да Вінчы Леанардам,</p>
<p>Каб строфы разумней глядзелі,</p>
<p>Успомніць Мікеланджэла,</p>
<p>Іх падмацуе ён Гамерам,</p>
<p>Не праміне Апалінэра.</p>
<p>Бярэ філосафаў аж надта —</p>
<p>Дзідро, Русо, Вальтэра, Канта...</p>
<p>Ды ўсё выходзіць надарма —</p>
<p>Ў радках паэзіі няма.</p>
<p> </p>
<p> </p>
<h3><a id="chapter307"></a>МЁРТВАЯ ВЁСКА</h3>
<p>Не,</p>
<p>дараваць немагчыма такога.</p>
<p>Што засталося ад вёскі?</p>
<p>Нічога!</p>
<p> </p>
<p>Нелюдзі</p>
<p>З захаду</p>
<p>Сэрца не мелі —</p>
<p>Людзі,</p>
<p>І хаты,</p>
<p>І дрэвы згарэлі.</p>
<p> </p>
<p>А жыць ім хацелася. Жыць было трэба.</p>
<p>Усё ж адляцела з дымам да неба.</p>
<p>І засталіся суровымі днямі</p>
<p>Назвы самотныя нам з камінамі.</p>
<p>Буры</p>
<p>З дажджамі</p>
<p>Жалобу там гралі —</p>
<p>І каміны,</p>
<p>Быццам свечкі,</p>
<p>Пасталі.</p>
<p>Помніцца нам,</p>
<p>як жылі там багата,</p>
<p>Раненька ўсе прачыналіся хаты,</p>
<p>Рухаў да працы люд іх насельны...</p>
<p>Звабліва ў печах званілі патэльні.</p>
<p>Жыццё пераходзіла з бацькі да сына,</p>
<p>Лепей і лепей з кожнай часінай:</p>
<p>Хлеб малацілі,</p>
<p>Дзяцей нараджалі,</p>
<p>Славячы долю,</p>
<p>Песні спявалі.</p>
<p>А жыць так хацелася. Жыць было трэба.</p>
<p>Усё ж адляцела з дымам да неба.</p>
<p>А замест вёскі — шырокае поле...</p>
<p>Толькі яе не забудзем ніколі:</p>
<p>Зернеты з дымам, сабраныя намі,</p>
<p>Сёння ўзняліся, шумяць каласам</p>
<p>Помніць вас, родных,</p>
<p>Родная глеба,</p>
<p>Кожнае зерне</p>
<p>Ўглядаецца ў неба.</p>
<p> </p>
<p> </p>
<h3><a id="chapter308"></a>ЖЫВУ ЗАДУМАМІ ТВАІМІ</h3>
<p>Жыву задумамі тваімі,</p>
<p>З табой раблюся маладым.</p>
<p>Трымай мяне, трымай, Радзіма,</p>
<p>Заўсёды ў спісе баявым.</p>
<p> </p>
<p>Я непахіснае натуры,</p>
<p>І не застыла ў сэрцы кроў,</p>
<p>Я не збаяўся злоснай буры,</p>
<p>А трэба — выстаю ізноў.</p>
<p> </p>
<p>Твой дзень — мой дзень.</p>
<p>Жыву адзіным</p>
<p>Дзе б я ні быў, хай збліз, здалёк,</p>
<p>Хачу ў тваёй хадзе няспыннай</p>
<p>Пачуць і свой упарты крок.</p>
<p> </p>
<p>А ты ўзляцела ў паўнакрыллі,</p>
<p>Перад табой увесь Сусвет;</p>
<p>Калі ж чаго недарабілі</p>
<p>Рабочы, творца, я, паэт,—</p>
<p> </p>
<p>Даробім, створым, каб надзейна</p>
<p>Наш красаваўся новы дом.</p>
<p>Радзіма, будзь у гэтым пэўна,</p>
<p>Клянёмся мы табе жыццём.</p>
<p> </p>
<p>І я з задумамі тваімі</p>
<p>Жадаю быць перадавым.</p>
<p>Трымай мяне,</p>
<p>Трымай,</p>
<p>Радзіма,</p>
<p>Заўсёды</p>
<p>Ў спісе баявым.</p>
<p> </p>
<p> </p>
<h3><a id="chapter309"></a>Я ВАМ СКАЖУ...</h3>
<p>Я вам скажу...</p>
<p>Так новую кнігу я пачынаю.</p>
<p>Кросны яе заснаваў,</p>
<p>Уток жа цяпер выбіраю.</p>
<p> </p>
<p>Хай жа кладуцца радкі</p>
<p>Як трэба, суладна да месца,</p>
<p>Можа, сагрэюць яны</p>
<p>Чыёсьці прывабнае сэрца.</p>
<p> </p>
<p>Збіраў я і зоры для іх,</p>
<p>Збіраў лугавыя я краскі,</p>
<p>Каб толькі надаць ім узор</p>
<p>І прыгажэйшы і наскі.</p>
<p> </p>
<p>Можа, пасобяць яны</p>
<p>Камусьці ў нялёгкай рабоце,</p>
<p>Можа, суцешаць яны</p>
<p>Тых, хто яшчэ ў адзіноце.</p>
<p> </p>
<p>А мо на ігрышча прыйдуць,</p>
<p>Як пазбіраюцца недзе,</p>
<p>А можа, хто ўспомніць пра іх</p>
<p>І за сталом у бяседзе.</p>
<p> </p>
<p>Жычу ім доўга ісці,</p>
<p>У свет ім выходзіць,</p>
<p>У людзі.</p>
<p>Чым болей пярэйдуць дарог,</p>
<p>Тым болей мне радасна будзе!</p>
<p> </p>
<p> </p>
<h3><a id="chapter310"></a>КАЛІ ІДЗЕ САЛДАТАЎ СТРОЙ...</h3>
<p>Калі ідзе салдатаў строй</p>
<p>І музыканты граюць марш,</p>
<p>Імкнуся ўвысь я галавой</p>
<p>І крок цвярдзее мой штораз.</p>
<p> </p>
<p>Як быццам я выходжу ў шлях</p>
<p>І трэба йсці хутчэй, угрунь,—</p>
<p>Перада мной лунае сцяг,</p>
<p>Чырванакрылы наш вяшчун.</p>
<p> </p>
<p>Іду, як некалі на бой</p>
<p>Хадзіў, калі было цяжэй,</p>
<p>І адчуваю за сабой</p>
<p>Усё, што ў свеце даражэй,—</p>
<p> </p>
<p>Зямлю, што хлеб дала і соль,</p>
<p>Бацькоў, дзяцей, сясцёр, братоў,</p>
<p>Зямлю, дзе радасць знаў і боль,</p>
<p>Дзе шчасце зведаў і любоў.</p>
<p> </p>
<p> </p>
<h3><a id="chapter311"></a>ВЫ ЧУЛІ, ЯК ПЛАЧУЦЬ ДРЭВЫ?..</h3>
<p>Як ветру смуткуюць павевы</p>
<p>І ў жальбе прасторы палёў,</p>
<p>Вы чулі, як плачуць дрэвы</p>
<p>Па тых, хто дамоў не прыйшоў?</p>
<p> </p>
<p>Куды свой пагляд ні кінеш,</p>
<p>Журботны напеў вакол,</p>
<p>Здаецца, што дрэў галіны</p>
<p>Схіліліся ўсе на дол.</p>
<p> </p>
<p>Плачуць таполі, бярозы</p>
<p>І нават малы дубок,</p>
<p>Як быццам раняе слёзы</p>
<p>Кожны яго лісток.</p>
<p> </p>
<p>Я чую дуброў размову</p>
<p>І доўгі, працяглы стогн,</p>
<p>І гэтая сумная мова</p>
<p>Вядомая мне здавён —</p>
<p> </p>
<p>Як быццам пытаюцца: «Дзе вы,</p>
<p>Сярод жа якіх курганоў?»</p>
<p>Вы чулі, як плачуць дрэвы</p>
<p>Па тых, хто дамоў не прыйшоў?</p>
<p> </p>
<p> </p>
<h3><a id="chapter312"></a>МАЁЙ КРАІНЕ</h3>
<p>У бойцы ты насмерць стаяла,</p>
<p>Каб знішчыць ворага нашчэнт,</p>
<p>Як гаравала, ваявала —</p>
<p>Пра гэта ведае ўвесь свет.</p>
<p> </p>
<p>Быў перамогі час не блізкі,</p>
<p>І шмат каго няма ў жывых,</p>
<p>Ты ўся сягоння ў абелісках</p>
<p>І ў сумных помніках па іх.</p>
<p> </p>
<p> </p>
<h3><a id="chapter313"></a>КАЛІ ТЫ ЎДАЛА ДЗЕНЬ ПАЧНЕШ...</h3>
<p>Калі ты ўдала дзень пачнеш,</p>
<p>Прыйдзе радок прывабны, першы,</p>
<p>Ты сам па-новаму жывеш,</p>
<p>Здаецца дзень куды ярчэйшы.</p>
<p> </p>
<p>Калі радок у час любы</p>
<p>Прыйдзе і ўзніме хваляванне,</p>
<p>Ты так хвалюешся, нібы</p>
<p>Ідзеш на першае спатканне.</p>
<p> </p>
<p>А раптам вобраз прыімчыць</p>
<p>У позні час, каб не забыцца,</p>
<p>Яго ты шэпчаш уначы,</p>
<p>І аж да раніцы не спіцца.</p>
<p> </p>
<p>А ўранку хочаш аднаго,</p>
<p>Каб пра яго шырэй пачулі.</p>
<p>Трывожыць толькі, каб, яго</p>
<p>Як прачытаюць, не заснулі.</p>
<p> </p>
<p>Калі патрэбна, ён харобры</p>
<p>Сябе самога адстаяць,</p>
<p>Абы было яму каб добра,</p>
<p>А на астатняе не ўзняць.</p>
<p> </p>
<p>Не пашавеліць ён рукамі,</p>
<p>Няхай усё ідзе на скон...</p>
<p>Калі раслі мы юнакамі,</p>
<p>Інакшым быў, здаецца, ён.</p>
<p> </p>
<p>Была між нас адна сябрына,</p>
<p>Хадзілі быццам крок у крок.</p>
<p>Якая ж гэтая сцяжына,</p>
<p>Што павяла яго набок?</p>
<p> </p>
<p>Гаворым мы, сябры, пра тое,</p>
<p>Куды ж яна яго звяла,</p>
<p>Што ён на хутары душою</p>
<p>І ёй далёка да сяла.</p>
<p> </p>
<p> </p>
<h3><a id="chapter314"></a>ЯШЧЭ САЛДАТ...</h3>
<p>Фармальна я ўжо не салдат,</p>
<p>Бо па гадах нягодны ў строй —</p>
<p>Такі паклаў ваенкамат</p>
<p>Штамп на білет вайсковы мой.</p>
<p> </p>
<p>Ну што ж, гадоў пагрукаў час,</p>
<p>Відаць, што трэба іх падбіць,</p>
<p>Дык парашылі — і ў запас</p>
<p>Мяне не варта залічыць.</p>
<p> </p>
<p>Што ж, валасы, як шызы дым,</p>
<p>Няхай сабе, што гэта так,</p>
<p>Але дазвольце, я з усім</p>
<p>Не пагаджаюся, аднак.</p>
<p> </p>
<p>Яшчэ нічога сэрца, зрок...</p>
<p>Ёсць сіла рук і пруткасць ног.</p>
<p>На мой вы гляньце цвёрды крок,</p>
<p>А колькі перад ім дарог?</p>
<p> </p>
<p>Прызнаюся, пачуццяў шмат,</p>
<p>Не чэзнуць мары з галавы...</p>
<p>Даруй жа мне, ваенкамат,</p>
<p>Яшчэ салдат я баявы!</p>
<p> </p>
<p> </p>
<h3><a id="chapter315"></a>* * *</h3>
<p>Няхай і новае, жывое,</p>
<p>Надыдзе час —</p>
<p>Яно міне...</p>
<p>А ты вярзеш</p>
<p>Адно і тое,</p>
<p>Даўно абрыдаўшае мне.</p>
<p> </p>
<p>Я не хачу</p>
<p>Цябе ўжо слухаць,</p>
<p>Да сэрца мне спакой і ціш,</p>
<p>А ты, як восеньская муха,</p>
<p>І сіл не маеш,</p>
<p>А гудзіш...</p>
<p> </p>
<p> </p>
<h3><a id="chapter316"></a>КАЛІ ЛАСКА!</h3>
<p>У любімай мове, роднай, наскай,</p>
<p>Ах, якія словы: «Калі ласка!..»</p>
<p>Як звіняць яны сардэчнаю струною,</p>
<p>Праз усё жыццё ідуць са мною.</p>
<p>Трапіць госць у будзень, а ці ў свята:</p>
<p>— Калі ласка, калі ласка, ў хату!</p>
<p>Не паспелі сесці пры сустрэчы,</p>
<p>Як патэльня засквірчэла ў печы,</p>
<p>Ды і чарка бліснула дарэчы.</p>
<p>Бульба, смажаніна і каўбаска,</p>
<p>Пакаштуйце, людцы, калі ласка!</p>
<p>Хлопец кажа дарагой дзяўчыне:</p>
<p>— Калі ласка! Будзеш гаспадыняй!..</p>
<p>Эх, жыццё збудуем мы прыгожа,</p>
<p>Ўсе з табой нягоды пераможам.</p>
<p>Гром грыміць. З нябёсамі размова:</p>
<p>— Калі ласка, цёплы дождж вясновы!</p>
<p>І не вельмі буйны і не рэдкі —</p>
<p>На сады, на пушчы, на палеткі,</p>
<p>На грыбы, на ягады, на кветкі...</p>
<p>— Калі ласка! — наш зварот бясконцы.</p>
<p>Мы гаворым ранішняму сонцу:</p>
<p>— Калі ласка, сонца, выйдзі з хмары,</p>
<p>Радасцю аблашчы нашы твары,</p>
<p>Ты ўзнімі з сабою нашы мары!</p>
<p>— Калі ласка!..— нашай роднай мовы</p>
<p>Шчырыя і ветлівыя словы.</p>
<p> </p>
<p> </p>
<h3><a id="chapter317"></a>СМАЧНЕЙ БЫЛО...</h3>
<p>Я не гурман. Скажу ж вам сёння —</p>
<p>Да смаку шмат мне што ішло.</p>
<p>А вось з дзяцінства, добра помню,</p>
<p>Усё тады смачней было.</p>
<p> </p>
<p>Я ўспамінаю сыраежкі,</p>
<p>Што мы на вогнішчы пяклі,</p>
<p>І боб, напражаны да трэску,</p>
<p>Такі, што слінкі аж цяклі.</p>
<p> </p>
<p>І з хлеба і цыбулі цюпку,</p>
<p>З гароху цёртыя камы;</p>
<p>І бульбу, ведама ў шалупках,</p>
<p>Што з кацялка хапалі мы.</p>
<p> </p>
<p>Але найлепей, думка наша,</p>
<p>Між розных выбараў такіх —</p>
<p>Вароная капуста з кашай</p>
<p>Альбо са скваркай буракі.</p>
<p> </p>
<p>А мы меню маглі і множыць,</p>
<p>Малым ішло у смак душы —</p>
<p>Смала ад вішні, сок бярозы,</p>
<p>Замест цукерак ледзяшы.</p>
<p> </p>
<p>Чарніцы ў лесе, журавіны</p>
<p>Ды бручкі жоўтыя скрылі,</p>
<p>А праз саломку мёд чмяліны...</p>
<p>Ну што ж, няблага мы жылі.</p>
<p> </p>
<p>Цяпер жа быццам, як належыць,</p>
<p>Сяджу за поўным я сталом —</p>
<p>Ікру спрабую, маянэзы...</p>
<p>Ды ўсё раней смачней было.</p>
<p> </p>
<p> </p>
<h3><a id="chapter318"></a>ТЫ ПА ХАРАКТАРУ САРОКА...</h3>
<p>Даўно маё спазнала вока,</p>
<p>Калі цябе я зведаў збліз:</p>
<p>Ты па характару сарока —</p>
<p>Усё трашчыш, усё трашчыш.</p>
<p> </p>
<p>Гаворыш часта і пустое...</p>
<p>Ну, што табе яшчэ сказаць?</p>
<p>Ты, як сарока, тое-сёе</p>
<p>Не пасаромішся прыбраць.</p>
<p> </p>
<p>Я не хачу цябе распетрыць,</p>
<p>Скажу яшчэ, што хмурым днём</p>
<p>Ты, як сарока, ў хвалях ветру</p>
<p>Хвастом віхляеш, як рулём.</p>
<p> </p>
<p> </p>
<h3><a id="chapter319"></a>У НАВАЛЬНІЦУ</h3>
<p>Раптоўна неба стала чорным</p>
<p>І ўсё гатуецца, як вар.</p>
<p>Ах, як грукочуць неба жорны,</p>
<p>Як мелюць груды злосных хмар!</p>
<p> </p>
<p>Уміг маланкі як раскінуць</p>
<p>Свой бляск, відзён куток любы...</p>
<p>Прад імі сосны і яліны</p>
<p>Схіляюць мокрыя чубы.</p>
<p> </p>
<p>А жорны мелюць болей, далей,</p>
<p>З-пад іх бы ручаі плывуць...</p>
<p>І нават певень на сядале</p>
<p>Хавае ў пер’е галаву.</p>
<p> </p>
<p> </p>
<h3><a id="chapter320"></a>МАІМ СЯБРАМ</h3>
<p>І хоць увагі тут багата</p>
<p>І любы сёстры, дактары —</p>
<p>Самотна белая палата,</p>
<p>Скажу вам, добрыя сябры.</p>
<p> </p>
<p>Тут кожны дзень адно і тое —</p>
<p>З тэмпературай горш ці лепш...</p>
<p>А як успомніш дарагое,</p>
<p>Дык неаднойчы і ўздыхнеш.</p>
<p> </p>
<p>Успомніш сад і гуд пчаліны,</p>
<p>Той гуд яшчэ ў вушах стаіць.</p>
<p>І я між вас —</p>
<p>адна з галінак,</p>
<p>Чым дрэва буйнае шуміць.</p>
<p> </p>
<p>І, як галіне засмучонай,</p>
<p>Перад навалаю вятроў</p>
<p>З той кроны сонечнай, зялёнай</p>
<p>Спадаць не хочацца далоў.</p>
<p> </p>
<p>Сябры!</p>
<p>Калі прыціснуць беды,</p>
<p>Лягчэй, як хтосьці ёсць з табой;</p>
<p>А я, прызнаюся, й не ведаў,</p>
<p>Што сэрцаў гэтулькі са мной.</p>
<p> </p>
<p>Адчуў настрой я жураўліны,</p>
<p>Калі вяртаюцца ў свой край,—</p>
<p>Я дні лічу, лічу гадзіны,</p>
<p>Каб мне хутчэй сказаць: «Бывай!»</p>
<p> </p>
<p>Удзячны буду я гадамі</p>
<p>Таму, хто мне жыццё збярог.</p>
<p>Скажу палаце з дактарамі:</p>
<p>«Бывай!..» — і ўсім, хто дапамог.</p>
<p> </p>
<p>Бо дома так, як трэба, неба</p>
<p>Не распазнаў яшчэ ў жыцці,</p>
<p>А колькі ж мне надзвычай трэба</p>
<p>Сцяжынак ціхіх перайсці.</p>
<p> </p>
<p>Сустрэцца з полем, борам, гаем,</p>
<p>З крыніцай, возерам, ракой,</p>
<p>Наведаць тых, каго жадаю,</p>
<p>Хто хоча бачыцца са мной.</p>
<p> </p>
<p>Чаго ж мне хочацца найболей:</p>
<p>Я не схіляю галаву —</p>
<p>Каб паспяваць яшчэ ў застоллі...</p>
<p>Я ж, можа, песні не сарву.</p>
<p> </p>
<p> </p>
<h3><a id="chapter321"></a>ПЧАЛІНЫ ДОМ</h3>
<p>Як розумам цяпер прыкіну,</p>
<p>Я стаўлю ў прыклад дом пчаліны.</p>
<p> </p>
<p>Бо бачу я ў ім лад узорны,</p>
<p>У працы рупны, бездакорны.</p>
<p> </p>
<p>З яго, ледзь сонейка ўсплывае,</p>
<p>Ў прастор разведка вылятае.</p>
<p> </p>
<p>Разведчык вернецца, і ўміг</p>
<p>Вядзе ён за сабой усіх,</p>
<p> </p>
<p>Вядзе ў сады,</p>
<p>на луг,</p>
<p>на поле,</p>
<p>Дзе можна ўзяць узятку болей...</p>
<p> </p>
<p>І цэлы дзень, аж да заходу,</p>
<p>У хату зносяць кроплі мёду</p>
<p> </p>
<p>І пахі ўсе з вясны і з лета,</p>
<p>З найлепшых у ваколлі кветак.</p>
<p> </p>
<p>Працуе кожны тут штосілы,</p>
<p>Каб на зіму ж усім хапіла.</p>
<p> </p>
<p>Старацца трутні не жадаюць,</p>
<p>Дык вон іх з дому выкідаюць.</p>
<p> </p>
<p>Пчаліны дом —</p>
<p>матрыярхат.</p>
<p>У ім заўсёды</p>
<p>добры лад!</p>
<p> </p>
<p> </p>
<h3><a id="chapter322"></a>ПАРАНЕНЫ</h3>
<p>Калі ўжо адгрымела ліха,</p>
<p>У майскі дзень тае вясны,</p>
<p>Унепрыкметку неяк, ціха,</p>
<p>Прыйшоў салдат дамоў з вайны.</p>
<p> </p>
<p>Ён адчуваў — прайшоў дарогу</p>
<p>Па роднай, зраненай зямлі,</p>
<p>Ды толькі думаў — перамогу</p>
<p>Зусім другія здабылі.</p>
<p> </p>
<p>Аб ранах гаварыў ён мала:</p>
<p>— Ну што ж — звычайна, зажыло...</p>
<p>А калі жонка што пытала,</p>
<p>Махаў рукою: — Ат, было!..</p>
<p> </p>
<p>І думаў, хоць паклаў ён сілы,</p>
<p>Але салдат — салдат заўжды:</p>
<p>Больш за яго, відаць, хапіла</p>
<p>Салдатцы гора і бяды.</p>
<p> </p>
<p>Дзе б ён ні быў — ў баях, на маршы</p>
<p>Ці ў час спачыну, меў ён там</p>
<p>Кавалак хлеба, цукар, кашу</p>
<p>І нават зрэдку сотню грам.</p>
<p> </p>
<p>Ён акружэнскі голад помніць.</p>
<p>Ну што ж — бо дзе было дастаць...</p>
<p>А ёй як у цяжкім палоне</p>
<p>Было пяцёра гадаваць?..</p>
<p> </p>
<p>Ад паліцая ў дні прымусу З</p>
<p>нявагу чуць, і не адну...</p>
<p>І покуль ён з франтоў вярнуўся,</p>
<p>Цягнуць і плуг і барану.</p>
<p> </p>
<p>Ён на яе глядзеў з пашанай,</p>
<p>Сваёй гаротніцаю зваў...</p>
<p>Як у самога нылі раны,</p>
<p>Ёй ані слова не сказаў.</p>
<p> </p>
<p>Ён працаваў аддана, многа,</p>
<p>Быў рады — дзеці падраслі,</p>
<p>І шчыра верыў — перамогу</p>
<p>Зусім другія здабылі.</p>
<p> </p>
<p> </p>
<h3><a id="chapter323"></a>* * *</h3>
<p>Ноч і прытуліць і прыкрые</p>
<p>Надзейным покрывам сваім,</p>
<p>Калі гуляюць маладыя...</p>
<p>Здаецца, ўсё спрыяе ім —</p>
<p> </p>
<p>І луг сустрэне дыванамі,</p>
<p>І гай пяшчотаю спаўе,</p>
<p>І цёмна-шумнымі лістамі</p>
<p>Ім дрэва кожнае спяе,</p>
<p> </p>
<p>І неба гляне зор гарошкам...</p>
<p>А хцівы месяц давідна</p>
<p>Як быццам высцеле дарожку</p>
<p>З бялюткай трубкі палатна.</p>
<p> </p>
<p> </p>
<h3><a id="chapter324"></a>МНЕ ШМАТ ЦЯЖЭЙ</h3>
<p>Нямала ёсць чаму здзіўляцца,</p>
<p>Дзівосаў і сапраўдных шмат.</p>
<p>Я ж да Атлантаў на палацах</p>
<p>Не раз звяртаю свой пагляд.</p>
<p> </p>
<p>Зайздрошчу (гэта ж моц такая!)</p>
<p>Гранітным, хоць і нежывым,</p>
<p>Але міжволі спачуваю —</p>
<p>Няўжо трымаць не цяжка ім?..</p>
<p> </p>
<p>А як успомню — гінуць дзеці,</p>
<p>І кроў і стогны на вайне,</p>
<p>І голад і няшчасці ў свеце...</p>
<p>Дык вельмі, вельмі цяжка мне.</p>
<p> </p>
<p>І поўнач адаб’юць куранты,</p>
<p>А боль людскі ў маіх вачах...</p>
<p>Мне шмат цяжэй, чым вам, Атланты,</p>
<p>Трымаць паверхі на плячах.</p>
<p> </p>
<p> </p>
<h3><a id="chapter325"></a>* * *</h3>
<p>Ну што ж, прыціхлі сэрца спевы,</p>
<p>Відаць, ужо закон такі —</p>
<p>Пад ветрам дзён з кахання дрэва</p>
<p>Зляцелі ўсе яго лісткі.</p>
<p> </p>
<p>Не голле — голыя рабрыны,</p>
<p>Няўжо жыцця згубілі сок?..</p>
<p>Застаўся цудам ліст адзіны,</p>
<p>Малы зялёны аганёк.</p>
<p> </p>
<p>На міг успыхне, то захмурыць,</p>
<p>То згасне, бы агорне сон...</p>
<p>Відно, цяпер патрэбна бура,</p>
<p>Каб разгарэцца здолеў ён?..</p>
<p> </p>
<p> </p>
<h3><a id="chapter326"></a>* * *</h3>
<p>Навошта непатрэбны крык,</p>
<p>Сама зыначся, і хутчэй.</p>
<p>Яшчэ з дзяцінства я прывык</p>
<p>Да ласкі матчыных вачэй.</p>
<p> </p>
<p>Ты не чарні, ты не чарні,</p>
<p>Душы абраза не кране,</p>
<p>Ты лепей ласкай агарні,</p>
<p>Тады ты зведаеш мяне,—</p>
<p> </p>
<p>Прыйду я, крыўду загаю,</p>
<p>Хоць па жарсцве, хоць па лязу...</p>
<p>На іскру кожную тваю</p>
<p>Пажарам сэрца адкажу.</p>
<p> </p>
<p> </p>
<h3><a id="chapter327"></a>ЗАЙЗДРАСЦЬ</h3>
<p>Зайздрасць не знае мяжы,</p>
<p>Зайздрасць расце і ў злосць,</p>
<p>Толькі, як ні кажы,</p>
<p>Добрая зайздрасць ёсць.</p>
<p> </p>
<p>Зайздрасць таму, чаго</p>
<p>Больш няма нагарод,—</p>
<p>Зайздрасць таму, каго</p>
<p>Любіць увесь народ.</p>
<p> </p>
<p>Зайздрасць таму, хто шмат</p>
<p>Ласкі аддаў людзям,</p>
<p>Зайздрасць таму, хто брат</p>
<p>Любы — усім братам.</p>
<p> </p>
<p>Зайздрасць — хто больш дарог</p>
<p>Зведаў у свеце лепш,</p>
<p>Зайздрасць таму, хто змог</p>
<p>Вытварыць лепшы верш.</p>
<p> </p>
<p>Зайздрасць таму, хто рос</p>
<p>Заўжды ў абдымках мар,</p>
<p>Зайздрасць таму, хто ўзнёс</p>
<p>Сэрца, не толькі твар.</p>
<p> </p>
<p>Зайздрасць —</p>
<p>хто ўвесь пяе,</p>
<p>Каго паважае госць...</p>
<p>Верце,</p>
<p>сябры мае,</p>
<p>Добрая зайздрасць ёсць!</p>
<p> </p>
<p> </p>
<h3><a id="chapter328"></a>ЧАКАЎ Я АДКАЗУ...</h3>
<p>Вочам дзявочым, што ў сэрца запалі,</p>
<p>Пісаў я пісьмо, як сады красавалі.</p>
<p> </p>
<p>Ды ў вочах дзяўчыны —</p>
<p>калодзеж таемны,</p>
<p>Чакаў я адказу, чакаў я дарэмна.</p>
<p> </p>
<p>Чакаў.</p>
<p>І да болю мяне хвалявала,</p>
<p>Бо бачыў — увагі яна не звяртала.</p>
<p> </p>
<p>І думаў — яна не стрымала сакрэту,</p>
<p>Здавалася, ведалі шмат хто пра гэта.</p>
<p> </p>
<p>Найболей жа той, што і сам заляцаўся,</p>
<p>Нібы пры сустрэчы з мяне насміхаўся.</p>
<p> </p>
<p>Дык вось ён, характар суровы, дзявочы,</p>
<p>А я ж спадзяваўся на сінія вочы.</p>
<p> </p>
<p>Яны ж мне нанеслі глыбокую рану.</p>
<p>Каб ведала толькі, пісаў як аддана:</p>
<p> </p>
<p>«Ратуй маё сэрца!» —</p>
<p>прасіў я ў маленні</p>
<p>І літарай кожнай стаяў на каленях,—</p>
<p> </p>
<p>Яна ж мо на іх і не глянула разу,</p>
<p>Дарэмна,</p>
<p>Дарэмна чакаў я адказу.</p>
<p> </p>
<p> </p>
<h3><a id="chapter329"></a>ПАКУТЫ АДНАГО ЗАКАХАНАГА</h3>
<p>Вось які выпадак стаўся:</p>
<p>Я ў нядзелю закахаўся.</p>
<p> </p>
<p>Да яе —</p>
<p>майго кахання —</p>
<p>Ў панядзелак слаў прызнанне.</p>
<p> </p>
<p>У аўторак нерваваўся —</p>
<p>На адказ я спадзяваўся.</p>
<p> </p>
<p>Серадою ліст дзяўчыны</p>
<p>Я чакаў, ну, штохвіліны.</p>
<p> </p>
<p>Меў надзею і ў чацвер.</p>
<p>Можа, выслала цяпер?..</p>
<p> </p>
<p>Пятніца прыйшла.</p>
<p>Чакаю,</p>
<p>Бо яшчэ надзею маю.</p>
<p> </p>
<p>Не канчаліся турботы —</p>
<p>Ліст чакаў я і ў суботу.</p>
<p> </p>
<p>Скрынка пошты і ў нядзелю</p>
<p>Пусткаю нямой глядзела...</p>
<p> </p>
<p>У дзяўчыны ж, мной каханай,</p>
<p>Ліст ляжаў непрачытаны.</p>
<p> </p>
<p> </p>
<h3><a id="chapter330"></a>І СМЕРЦЬ НЕ СМЕРЦЬ!..</h3>
<p>Вас на граніце ўсіх не высеч,</p>
<p>Нам не знайсці такі граніт,—</p>
<p>Па зводках, вас па дзесяць тысяч</p>
<p>За дзень адходзіла ў нябыт.</p>
<p> </p>
<p>Мы помнім вас усіх і сёння,</p>
<p>І ў сэрцах крохкіх і малых,</p>
<p>Сябры, сябры, хоць вас мільёны,</p>
<p>Навек змясціліся вы ў іх.</p>
<p> </p>
<p>Вам партыя давала крыллі</p>
<p>І заўжды юны камсамол.</p>
<p>Арламі вы на бой хадзілі,</p>
<p>Арламі падалі на дол —</p>
<p> </p>
<p>На дол, ад ворагаў свабодны,</p>
<p>І поле, луг па-над ракой</p>
<p>У час астатні, час смяротны</p>
<p>Сабой прыкрылі, што бранёй.</p>
<p> </p>
<p>Калі вас маці ўспаміналі —</p>
<p>Імёны слёзамі злілі:</p>
<p>Не дараслі, не дакахалі,</p>
<p>Да светлых дзён не дажылі.</p>
<p> </p>
<p>Вы ж жывяце, вам жыць бясконца,</p>
<p>З вас кожны ў памяці жывы;</p>
<p>Дзе кветкі выраслі над сонцам,</p>
<p>Мы добра знаем — гэта вы.</p>
<p> </p>
<p>Нястрашны ніякія ночы</p>
<p>І ніякі буран-віхор,</p>
<p>Бо паглядаюць вашы вочы</p>
<p>Мільёнамі нябесных зор.</p>
<p> </p>
<p>І гэта так, нам не здалося,</p>
<p>Наперакор ліхім вятрам,</p>
<p>Пад грозны гул ялін і сосен</p>
<p>Вы раду ўсім даеце нам —</p>
<p> </p>
<p>І раду словамі такімі,</p>
<p>Што трэба сэрцам палымнець,</p>
<p>Што за Свабоду і Радзіму</p>
<p>І смерць — не смерць,</p>
<p>І смерць — не смерць!</p>
<p> </p>
<p> </p>
<h3><a id="chapter331"></a>РАНЫ</h3>
<p>І сонечна ў свеце,</p>
<p>і буры, і смерчы,</p>
<p>І зорамі неба не ўсюды заткана,</p>
<p>Хай радасці многа</p>
<p>ў жыцці чалавечым,</p>
<p>Прыносіць жыццё</p>
<p>і пакуты і раны.</p>
<p> </p>
<p>Бывае, што рана</p>
<p>крывавая ные,</p>
<p>Выпадак няшчасны ці куля працяла,</p>
<p>Ды раны на сэрцы</p>
<p>найболей цяжкія,</p>
<p>Прызнацца —</p>
<p>і я панасіў іх нямала.</p>
<p> </p>
<p>А хто іх падлічыць,</p>
<p>а хто іх узважыць,</p>
<p>Яны ж ад дзяцінства збіраліся, можа,</p>
<p>Калі беспадстаўна,</p>
<p>за крыўды, абразы,</p>
<p>Даведаўся сам,</p>
<p>што салёныя слёзы.</p>
<p> </p>
<p>Дзяцінства, дзяцінства,</p>
<p>як роснае ранне,</p>
<p>Ты хутка пад промнямі сонца мінаеш,</p>
<p>А потым юнацтва</p>
<p>і раны кахання,</p>
<p>Прыемна згадаеш —</p>
<p>і толькі ўздыхаеш.</p>
<p> </p>
<p>Жыццё —</p>
<p>сапраўды неспакойнае мора,</p>
<p>І радасці, шчасцю</p>
<p>прыходзяць на змену</p>
<p>Пякучыя раны</p>
<p>з брахні, нагавораў,</p>
<p>Паклёпаў, падвохаў</p>
<p>людзей несумленных.</p>
<p> </p>
<p>Ды раны залечацца</p>
<p>часам гаючым —</p>
<p>І зноўку ад ран супакоіцца сэрца,</p>
<p>Няма ж больш трывожнай,</p>
<p>няма больш балючай,</p>
<p>Калі —</p>
<p>ўся радзіма твая ў небяспецы.</p>
<p> </p>
<p>Калі на шляхах</p>
<p>узнікаюць магілы,</p>
<p>Калі ўжо не бачна жыцця чалавеку,</p>
<p>Калі на зямлі,</p>
<p>што цябе нарадзіла,</p>
<p>Крывавыя гоні,</p>
<p>крывавыя рэкі.</p>
<p> </p>
<p>Калі кроіць сэрца,</p>
<p>галосячы, поле,</p>
<p>Калі стогнуць пушчы</p>
<p>з усходу да ўсходу —</p>
<p>І трэба мець сілу,</p>
<p>шмат зведаўшы болю,</p>
<p>Здабыць перамогу</p>
<p>зямлі і народу!</p>
<p> </p>
<p> </p>
<h3><a id="chapter332"></a>КРАНЫ</h3>
<p>Такая ўжо, відаць, патрэба,</p>
<p>Каб мы штодня хутчэй раслі</p>
<p>Пазадзіралі дзюбы ў неба</p>
<p>Асілкі-краны, як буслы.</p>
<p> </p>
<p>Паверхі новыя ўздымаюць,</p>
<p>Дзе пуста ўсё было калісь,</p>
<p>І я ўсім сэрцам адчуваю —</p>
<p>Зямля мая ўзлятае ўвысь.</p>
<p> </p>
<p> </p>
<h3><a id="chapter333"></a>РАЙНІСАВЫ СОСНЫ</h3>
<p>Мядзяныя, гонкія,</p>
<p>З галавой выноснай —</p>
<p>Райнісавы сосны,</p>
<p>Райнісавы сосны!</p>
<p> </p>
<p>Вартавымі быць вас</p>
<p>Прымушала гора —</p>
<p>Берагчы свой бераг,</p>
<p>Паглядаць за мора.</p>
<p> </p>
<p>Берагчы ад буры</p>
<p>Кожнае аконца,</p>
<p>Несці іх жаданні</p>
<p>Да самога сонца!</p>
<p> </p>
<p>Вы счакалі волю,</p>
<p>Век пражыўшы слёзны,</p>
<p>Райнісавы сосны,</p>
<p>Райнісавы сосны!</p>
<p> </p>
<p>З Пушкіна ялінай</p>
<p>Доля вас з’яднала,</p>
<p>З вішнямі Тараса</p>
<p>І сасной Купалы.</p>
<p> </p>
<p>Любы ваш ля хваляў</p>
<p>Гоман шматгалосны —</p>
<p>Райнісавы сосны,</p>
<p>Райнісавы сосны!</p>
<p> </p>
<p> </p>
<h3><a id="chapter334"></a>СТРАХ</h3>
<p>Ідзём мы ў жыцці</p>
<p>Шляхамі,</p>
<p>Па розных ідзём</p>
<p>Гадах,</p>
<p>Ад малку самога</p>
<p>З намі,</p>
<p>Як радасць,</p>
<p>як плач</p>
<p>і страх</p>
<p> </p>
<p>Спачатку давалі</p>
<p>Ўстраску,</p>
<p>Пагляду дзіцячых воч —</p>
<p>Таемныя бабкі</p>
<p>Казкі</p>
<p>І цёмная,</p>
<p>цёмная ноч.</p>
<p> </p>
<p>І страх было цяжка</p>
<p>Зборыць,</p>
<p>Паходзіў з усіх</p>
<p>Бакоў —</p>
<p>Гулам дрымотнага</p>
<p>Бору,</p>
<p>З выю галодных ваўкоў.</p>
<p> </p>
<p>Страх</p>
<p>Ад вужакі-мядзянкі,</p>
<p>Ад кіпцюроў каршуна.</p>
<p>Страх</p>
<p>Ад раптоўнай маланкі.</p>
<p>Ад грукату Перуна.</p>
<p> </p>
<p>Страх ад згрызотаў,</p>
<p>Цяжару,</p>
<p>Страх ад хваробы</p>
<p>Бяды,</p>
<p>Страх ад агню,</p>
<p>Ад пажару,</p>
<p>Страх ад вірлівай</p>
<p>Вады.</p>
<p> </p>
<p>Страх яшчэ болей</p>
<p>Трывожыў,</p>
<p>Ён помніцца нам пакуль,</p>
<p>Страх ад варожых</p>
<p>Бамбёжак,</p>
<p>Страх ад снарадаў</p>
<p>І куль.</p>
<p> </p>
<p>Страх</p>
<p>Перад цёмнай магілай,</p>
<p>Дзе абарвецца</p>
<p>Шлях.</p>
<p>Ды ёсць і такія</p>
<p>Сілы,</p>
<p>Калі адступае страх.</p>
<p> </p>
<p>Страх</p>
<p>Хоць тыраніць і раніць.</p>
<p>Хай і пакуты і кроў,—</p>
<p>Да любай —</p>
<p>Мацней каханне</p>
<p>І да Радзімы —</p>
<p>Любоў!</p>
<p> </p>
<p> </p>
<h3><a id="chapter335"></a>КАЛІ Я КРОЮ БОХАН ХЛЕБА</h3>
<p>Калі я крою бохан хлеба,</p>
<p>Ах, як трывожна пахне ён,</p>
<p>Жытное поле бачу, неба,</p>
<p>Што ў час жніва, як сіні звон.</p>
<p> </p>
<p>І на іржышчы ігальчастым</p>
<p>Мне мэндлі жоўтыя відны</p>
<p>І маці за сярпом зубчастым,</p>
<p>І дзесьці воддаль — таганы.</p>
<p> </p>
<p>Калі я крою бохан хлеба</p>
<p>Цяпер, на сталасці гадоў,</p>
<p>Як мора, бачу поле, неба,</p>
<p>Заплыў камбайнаў-караблёў.</p>
<p> </p>
<p>Твар камбайнёра, рукі тыя,</p>
<p>Што карабель удаль вядуць,</p>
<p>І ручаіны медзяныя,</p>
<p>Што важка ў кузавы плывуць.</p>
<p> </p>
<p>І чым далей, тым бачу болей</p>
<p>Я камбайнёраў маладых,</p>
<p>І тых дзяўчат, што з хлебам-соллю</p>
<p>Ад сэрца сустракаюць іх.</p>
<p> </p>
<p> </p>
<h3><a id="chapter336"></a>Я ЎСЁ ДАЛЕЙ ПЛЫВУ...</h3>
<p>Абраза крыўдная часамі...</p>
<p>І сушыць і гняце яна!</p>
<p>А я, як рэчка пад ільдамі.</p>
<p>Мяне не высушыць да дна.</p>
<p> </p>
<p>Не згіну я, бо з думай чыстай</p>
<p>Нягоды ўсе перажыву,</p>
<p>Хай груз на сэрцы ледзяністы,</p>
<p>Я ўсё далей, далей плыву —</p>
<p> </p>
<p>Лёд прабіваючы старэнна,</p>
<p>Штораз мацней бяру разгон —</p>
<p>Плыву, пакуль вясну не стрэну,</p>
<p>І кветак пах, і птушак звон!</p>
<p> </p>
<p> </p>
<h3><a id="chapter337"></a>КАБ ЗНОЎ</h3>
<p>У часе ціхага змяркання,</p>
<p>Калі насунецца зіма,</p>
<p>Такія ўспыхваюць жаданні,</p>
<p>Якім здзяйснення ўжо няма.</p>
<p>Бывае, мроіцца такое</p>
<p>(Няхай бы здарыцца магло!),</p>
<p>Каб зноў маленства пражытое</p>
<p>Ну хоць на дзень назад прыйшло.</p>
<p>Каб зноў вясновую рачулку</p>
<p>Пастушым гоманам узняць.</p>
<p>Каб зноў драўляную качулку</p>
<p>Маглі мы ў гульнях паганяць,</p>
<p>Каб зноўку з вогнішча, не з печкі,</p>
<p>Да смаку бульбіну дастаць,</p>
<p>Каб птушак адшукаць гняздзечкі</p>
<p>І птушанятак падглядаць.</p>
<p>Каб назбіраць на жытніх гонях,</p>
<p>Заплесці васількі вянком,</p>
<p>Прамчаць навыскачку на конях,</p>
<p>Каб аж да неба дым слупом!</p>
<p>Каб яшчэ раз нам давялося</p>
<p>Дзяцінства стрэць у той красе,</p>
<p>Каб зноў адчуць, як добра босым</p>
<p>Прабегчы раннем па расе.</p>
<p>Ды шмат якія б мне хвіліны</p>
<p>Хацелася б ізноў адчуць...</p>
<p>Але й дзяцінства успаміны</p>
<p>Таксама радасці нясуць.</p>
<p> </p>
<p> </p>
<h3><a id="chapter338"></a>* * *</h3>
<p>Высокая ў Айчыны крона,</p>
<p>Бязмежжа — не ахопіць зрок.</p>
<p>Народ, што акіян зялёны,</p>
<p>А я адзіны ў ім лісток.</p>
<p> </p>
<p>Народ то радасны, то хмуры,</p>
<p>Які ні выпадзе чарод,</p>
<p>Ён беражэ мяне ад буры І</p>
<p>ад маланак і грымот.</p>
<p> </p>
<p>Ён ад усіх нягод бясконцых</p>
<p>Збярог нам родную зямлю —</p>
<p>І я яму хоць кроплю сонца</p>
<p>Сваімі вуснамі лаўлю.</p>
<p> </p>
<p> </p>
<h3><a id="chapter339"></a>НАША ЗМЕНА</h3>
<p>За пакаленнем — пакаленне</p>
<p>Ідзе насустрач новым дням,</p>
<p>Ах, дзеці, дзеці, наша змена,</p>
<p>Як мы зайздросцім сёння вам!</p>
<p>Калі збярэцеся на зборы,</p>
<p>Не бачым большае красы —</p>
<p>Як вы спяваеце бадзёра,</p>
<p>У вас, што ў птушак, галасы.</p>
<p>З прыгнёту царскага, з прыгону</p>
<p>За вас народ на бой ішоў —</p>
<p>У вас па аганьку чырвоным</p>
<p>Ад тых кастрычніцкіх сцягоў.</p>
<p>Ідуць, ідуць атрады, звенні,</p>
<p>І далі будзіць ваш салют...</p>
<p>Ды гэта ж неўміручы Ленін</p>
<p>Такі вам вызначыў маршрут.</p>
<p>Свой лад мы ўласнаю рукою</p>
<p>Пабудавалі на зямлі —</p>
<p>І вы пабачыце такое,</p>
<p>Пра што мы й марыць не маглі —</p>
<p>Нам невядомыя абшары</p>
<p>У вашых зменяцца вачах...</p>
<p>Для вас да зор ляцеў Гагарын,</p>
<p>Да Марса вам адкрыты шлях.</p>
<p>Работы хопіць, піянеры,</p>
<p>Галовам вашым і рукам,</p>
<p>Таму, што зробіце вы,—</p>
<p>Верым</p>
<p>І шчыра мы зайздросцім вам!</p>
<p> </p>
<p> </p>
<h3><a id="chapter340"></a>ДАЙ ПАГАВОРЫМ ПА ДУШЫ...</h3>
<p>Прыберам</p>
<p>Паміж нас глыжы,</p>
<p>Бо ўсё ж дарога ў нас адна —</p>
<p>Дай пагаворым па душы,</p>
<p>Наросхрыст сэрца</p>
<p>і да дна.</p>
<p> </p>
<p>Што ў маім сэрцы?</p>
<p>Кожны госць</p>
<p>З чалом асветленым, з дабром,</p>
<p>А ў тваім сэрцы стаўні ёсць,</p>
<p>Памкнешся —</p>
<p>Ўдарышся ілбом.</p>
<p> </p>
<p>Ты ў шчэлку глянеш,</p>
<p>Ды ізноў</p>
<p>Схаваешся. Цішэй жа лепш!</p>
<p>Бярэш і стаўні на засоў,</p>
<p>Каб хто не ўбачыў,</p>
<p>як жывеш?!</p>
<p> </p>
<p>За стаўнямі ж</p>
<p>Гусцее ноч</p>
<p>І безнадзейнасці імгла...</p>
<p>Адкрый жа сэрца промням воч</p>
<p>Завяне сэрца без святла!</p>
<p> </p>
<p> </p>
<h3><a id="chapter341"></a>ПЕРШЫ ВЕРШ</h3>
<p>З гадамі вопыт — нагарода!</p>
<p>Вядома, стаў пісаць я лепш.</p>
<p>А мне ён помніцца заўсёды —</p>
<p>Недасканалы першы верш.</p>
<p> </p>
<p>Радок з радком залёгка зводзіў,</p>
<p>Хоць быў да рыфмы шлях цяжкім,</p>
<p>Ды я памылак не знаходзіў,</p>
<p>Так я захоплены быў ім.</p>
<p> </p>
<p>Той творчы час жыццю не сцерці,</p>
<p>Вялі мой верш вясна, любоў...</p>
<p>І мне здавалася, паверце,</p>
<p>Што ў ім мая пульсуе кроў.</p>
<p> </p>
<p>Няўжо, я думаў,— стаў паэтам,</p>
<p>Як літстаронка выйшла ў свет.</p>
<p>Мне акруговая газета</p>
<p>Была мілей з усіх газет.</p>
<p> </p>
<p>А слова ж уздымала ў высі,</p>
<p>Чаго не здасца маладым,</p>
<p>Ніколі так не ганарыўся</p>
<p>Я потым зборнікам сваім.</p>
<p> </p>
<p>Павагі ж я й цяпер не страціў,</p>
<p>Хай верш не ззяе навізной —</p>
<p>Ды я прашу, не нападайце,</p>
<p>Бо ён разведчык першы мой!</p>
<p> </p>
<p> </p>
<h3><a id="chapter342"></a>МАЛЫ РУЧАЙ І ВАДАСПАД</h3>
<p>Адзін — ціш любіць,</p>
<p>паважае,</p>
<p>Другі, каб гул,</p>
<p>нібы набат.</p>
<p>Мяне ж, прызнаюся, кранаюць</p>
<p>Малы ручай</p>
<p>і вадаспад.</p>
<p> </p>
<p>Ты толькі ўслухайся</p>
<p>старанна —</p>
<p>Гамоняць шчыра,</p>
<p>так, як след —</p>
<p>Ручай для сэрцаў закаханых,</p>
<p>А вадаспад —</p>
<p>на цэлы свет!</p>
<p> </p>
<p> </p>
<h3><a id="chapter343"></a>РАКЕТА</h3>
<p>Ракета!</p>
<p>Слоў табе нямнога,</p>
<p>Але па шчырасці скажу:</p>
<p>Ты птушку з дзюбай доўгай-доўга	й</p>
<p>Нагадваеш, як пагляджу.</p>
<p> </p>
<p>І ты імкнешся у нябёсы,</p>
<p>Каб даль бязмежную сустрэць;</p>
<p>Калі плывеш ты на калёсах,</p>
<p>Здаецца — хочаш узляцець!</p>
<p> </p>
<p>Табе такой</p>
<p>нішто граніцы,</p>
<p>Нішто не спыніць твой палёт.</p>
<p>І ты ўзляціш,</p>
<p>калі пакліча</p>
<p>Ў трывожны час цябе народ.</p>
<p> </p>
<p>Любой ты месціны Сусвету,</p>
<p>Калі адбудзецца загад,</p>
<p>Чырваназоркая ракета,</p>
<p>Дасягнеш,</p>
<p>каб адбіць напад!</p>
<p> </p>
<p> </p>
<h3><a id="chapter344"></a>УПРАВІМ РОЗУМ...</h3>
<p>Ён ідзе ўразвалку</p>
<p>Пад адну руладу:</p>
<p>— Прэч! Ядрона вош!..</p>
<p>Пяць кішэняў спераду,</p>
<p>Сем кішэняў ззаду,</p>
<p>Працы — ні на грош.</p>
<p> </p>
<p>Хто яго нам выпусціў,</p>
<p>Гэта безгалоўе,</p>
<p>Проста глянуць жах —</p>
<p>Вочы, як бляшанкі,</p>
<p>Барада — гняздоўе,</p>
<p>Венік на плячах.</p>
<p> </p>
<p>А тым самым часам,</p>
<p>Як вяпрук таўсматы,</p>
<p>Дужы, як мядзведзь...</p>
<p>Дзе ж ён мае хату,</p>
<p>Нехта ж на такога</p>
<p>Мусіць шмат карпець?</p>
<p> </p>
<p>Дайце ж памяркуем,</p>
<p>Паглядзім цвяроза,</p>
<p>Што з такім рабіць?</p>
<p>Ён паганіць дом наш —</p>
<p>Дайце ўправім розум</p>
<p>Так, як мае быць!</p>
<p> </p>
<p> </p>
<h3><a id="chapter345"></a>МАЯ САВЕЦКАЯ УЛАДА</h3>
<p>Люблю твой ленінскі парадак,</p>
<p>Я сын</p>
<p>І выхаванец твой,</p>
<p>Мая Савецкая Улада,</p>
<p>Я ўвесь, як ёсць, увесь з табой.</p>
<p> </p>
<p>Хіба аб тым раскажаш вершам,</p>
<p>Як твой прыход</p>
<p>Мяне узнёс.</p>
<p>Шчаслівы я, што з дзён найпершых</p>
<p>Табою жыў, з табою рос.</p>
<p> </p>
<p>Гадоў дваццатых зімы, леты,</p>
<p>Вы прада мною</p>
<p>Зноў і зноў!</p>
<p>· · · · · · · · · · · · · · · · · · · · · · · ·</p>
<p>Я старшынёю сельсавета</p>
<p>Хадзіў між вёсак і палёў.</p>
<p> </p>
<p>Зямлю дзяліў. У дымных хатках</p>
<p>Гудзеў праз ночы з грамадой.</p>
<p>Насіў я</p>
<p>Сціплую апратку,</p>
<p>Ды ганарыўся вельмі ёй —</p>
<p>У васільках касаваротку,</p>
<p>І з корту</p>
<p>Галіфэ-штаны,</p>
<p>І палатняныя абмоткі</p>
<p>З дзён грамадзянскае вайны,</p>
<p> </p>
<p>І шапку з зоркай пяцікутнай</p>
<p>Ва ўсе пагодныя</p>
<p>Часы.</p>
<p>З тым казырком, крыху прыгнутым,</p>
<p>Дзеля найбольшае красы.</p>
<p> </p>
<p>Хадзіў я так, былы лапцюжнік,</p>
<p>А моц мая</p>
<p>Расла ў грудзях,</p>
<p>Вакол званілі звонка кузні,</p>
<p>Звінелі зрубы на шляхах.</p>
<p> </p>
<p>Раслі хаціны, сад за садам,</p>
<p>Юнацтва мкнула</p>
<p>Да святла...</p>
<p>Мая Савецкая Улада,</p>
<p>Ты на вачах маіх расла!</p>
<p> </p>
<p>Спектаклі ставілі. Спявалі</p>
<p>І пра любоў,</p>
<p>І пра вайну,</p>
<p>І дзесьці коней ўжо спрагалі,</p>
<p>І разам клалі баразну.</p>
<p> </p>
<p>Мы гартавалі свой характар</p>
<p>На лад жыцця,</p>
<p>Не для размоў.</p>
<p>А што было, як першы трактар,</p>
<p>Як той дзівосны госць прыйшоў!</p>
<p> </p>
<p>Навуку мы за жабры бралі,</p>
<p>Нас звалі парты,</p>
<p>Як дзятву,</p>
<p>Мы першы гальштук надзявалі,</p>
<p>Не ўмеючы, праз галаву.</p>
<p> </p>
<p>Але ўсяму давалі раду,</p>
<p>Прамудрасці пазналі ўсе...</p>
<p>Мая Савецкая Улада,</p>
<p>Ты сёння ў нас ва ўсёй красе!</p>
<p> </p>
<p>Мы прагна моц тваю кавалі,</p>
<p>Ніхто нас не звярнуў</p>
<p>Назад.</p>
<p>Цябе мы ў бітвах адстаялі,</p>
<p>Хоць на франтах палегла шмат.</p>
<p> </p>
<p>З табою заўжды маладымі</p>
<p>Вышэй усходзім</p>
<p>Дзень за днём,</p>
<p>Са сцягам партыі любімай,</p>
<p>З нязменна любым Ільічом.</p>
<p> </p>
<p>Ягоны голас над сусветам</p>
<p>І спраў</p>
<p>Не меркнуць маякі.</p>
<p>І на другіх ужо планетах</p>
<p>Нам любы воблік на вякі.</p>
<p> </p>
<p>І хоць у сэрцах сёння радасць,</p>
<p>Мы знаем —</p>
<p>Шмат яшчэ рабіць,</p>
<p>Мая Савецкая Улада,</p>
<p>Хоць што зрабілі — не злічыць!</p>
<p> </p>
<p>Ні гарадоў ў святле праменняў,</p>
<p>Ані здабыткаў</p>
<p>З нетраў гор,</p>
<p>Ані тых станцый, што не меней,</p>
<p>Чым неба, запалілі зор;</p>
<p> </p>
<p>Ані палеткаў з рослым хлебам,</p>
<p>Ані</p>
<p>Заводскіх карпусоў,</p>
<p>Ані каналаў, што праз стэпы</p>
<p>Пралеглі ў квецені садоў;</p>
<p> </p>
<p>Ані тых труб, якіх багата</p>
<p>Мкне пад зямлёй</p>
<p>Па ўсіх краях,</p>
<p>Ні вежаў тых, што, як салдаты,</p>
<p>Трымаюць неба на плячах;</p>
<p> </p>
<p>Ані газет, ні кніг нам любых,</p>
<p>Ані тых ясляў,</p>
<p>Што ўзраслі,</p>
<p>Ані тых школ, ані тых клубаў,</p>
<p>Дзе заўжды гулка, што ў вуллі;</p>
<p> </p>
<p>Ані бальніц, дзе пільна дбаюць,</p>
<p>Каб як мага</p>
<p>Адолець смерць,</p>
<p>Ні тых ракет, што паглядаюць,</p>
<p>Калі ім трэба узляцець.</p>
<p> </p>
<p>Ты ўзгадавала ўсё старанна</p>
<p>У творчым поступе</p>
<p>Гадоў,</p>
<p>А найгалоўнае — адданых</p>
<p>Сваіх дачок, сваіх сыноў.</p>
<p> </p>
<p>Яны твой ленінскі парадак</p>
<p>Нясуць</p>
<p>У даль шляхоў тваіх,</p>
<p>Мая Савецкая Улада.</p>
<p>І я шчаслівы паміж іх!</p>
<p> </p>
<p> </p>
<h3><a id="chapter346"></a>ВІДАЦЬ, ПАГАДЗІЎСЯ Б КОЖНЫ...</h3>
<p>Відаць, што пагадзіўся б кожны,</p>
<p>Каб часу, што пабачыў шмат,</p>
<p>Такі загад было б даць можна:</p>
<p>— Давай!.. Вяртай усё назад!</p>
<p>Змяні мой выгляд снежналобы,</p>
<p>Каб з твару маршчакі змяло,</p>
<p>Паадганяй усе хваробы,</p>
<p>Каб аніводнай не было.</p>
<p>Зрабі мяне ізноўку дужым,</p>
<p>Гатовым да цяжэйшых спраў,</p>
<p>Каб я на спёку і на сцюжу —</p>
<p>Увагі нават не звяртаў.</p>
<p>Зрабі мяне такім адважным,</p>
<p>Каб на дзяўчат глядзеў пільней,</p>
<p>Каб паглядаў на іх уважна,</p>
<p>Смялей, чым некалі раней.</p>
<p>Каб не маглі казаць з усмешкай,</p>
<p>Што ён нягеглы, ён не хват,</p>
<p>Каб мог прайсці за дзень я пешкі</p>
<p>Хоць кіламетраў пяцьдзесят.</p>
<p>Прашу ў дадатак аб адзіным,</p>
<p>Магчымасць дай яшчэ адну —</p>
<p>Каб пераплыць, і без спачыну,</p>
<p>Дняпро ці родную Дзвіну...</p>
<p>Пра ўсё разважыўшы цвяроза</p>
<p>І часу кажучы: бывай!</p>
<p>Прашу: таго, што ўзважыў розум,</p>
<p>Не паварочвай, не змяншай!</p>
<p> </p>
<p> </p>
<h3><a id="chapter347"></a>* * *</h3>
<p>Жыцця даўгога каляіны</p>
<p>На небасхіле ўжо відаць.</p>
<p>І вечароваю часінай</p>
<p>Мне льга цішком пасумаваць.</p>
<p> </p>
<p>Каб з нейкай сілы адмысловай</p>
<p>Сваё жыццё наноў пачаў,</p>
<p>Пайшоў, здаецца б, шляхам новым</p>
<p>І пройдзены б — пашкадаваў.</p>
<p> </p>
<p>Шкада, не стрэцца ўжо з гадамі,</p>
<p>Што адгулі як вадаспад</p>
<p>Ці адляцелі журавамі...</p>
<p>Ім не вярнуцца ўжо назад.</p>
<p> </p>
<p> </p>
<h3><a id="chapter348"></a>Я Ў ЛЮСТРА НЕ ХАЧУ ГЛЯДЗЕЦЬ...</h3>
<p>Мне ў люстра паглядаць не трэба,</p>
<p>І да яго не мкне рука,</p>
<p>Бо для мяне ёсць люстра —</p>
<p>Неба,</p>
<p>Ёсць люстра —</p>
<p>Поле і рака.</p>
<p> </p>
<p>Старэе твар,</p>
<p>Я гэта знаю,</p>
<p>Ну што зрабіць — жыццёвы ход;</p>
<p>Але красу я адчуваю,</p>
<p>Як быццам у семнаццаць год,—</p>
<p> </p>
<p>Красу дзяўчат,</p>
<p>Іх спеў ласкавы,</p>
<p>Красу, калі спявае птах,</p>
<p>Красу аблокаў,</p>
<p>Траў і хваляў,</p>
<p>Што клічуць у бясконцы шлях.</p>
<p> </p>
<p> </p>
<h3><a id="chapter349"></a>ПЕСНЯ ХЛЕБУ</h3>
<p>Радуюць сэрца</p>
<p>Збожжа і травы,</p>
<p>Дзень мой праменны,</p>
<p>Дзень мой ласкавы.</p>
<p> </p>
<p>Водар хваёвы,</p>
<p>Сіняе неба,</p>
<p>Кожнае ранне</p>
<p>Рады я хлебу.</p>
<p> </p>
<p>Рады я ўсходам</p>
<p>Веснімі днямі,</p>
<p>І як гамоніць</p>
<p>Ён каласамі.</p>
<p> </p>
<p>Рады — увосень</p>
<p>Спорыцца дбайна —</p>
<p>Медным ручайкам,</p>
<p>Што з-пад камбайна.</p>
<p> </p>
<p>Большай не маю</p>
<p>Сёння патрэбы —</p>
<p>Кожнае ранне</p>
<p>Рады я хлебу.</p>
<p> </p>
<p>Шчыра кажу я,</p>
<p>Мне вы паверце,—</p>
<p>Рады сустрэцца</p>
<p>З ім на праспекце.</p>
<p> </p>
<p>Хлеб праз вітрыны</p>
<p>Кожнага кліча,</p>
<p>Сам на паліцы</p>
<p>Сеўшы як быццам.</p>
<p> </p>
<p>Ах, як прывабна</p>
<p>Ён выглядае...</p>
<p>Я перад хлебам</p>
<p>Шапку здымаю.</p>
<p> </p>
<p>Чорны.</p>
<p>З загарам</p>
<p>Хай падабенства —</p>
<p>Ён гадаваў нас</p>
<p>Ажно з маленства.</p>
<p> </p>
<p>Побач красуе —</p>
<p>Ну й малайчына! —</p>
<p>Смачны, жытнёвы,</p>
<p>Мінскі наш, з кмінам.</p>
<p> </p>
<p>А між братамі,</p>
<p>Нібы сястрыца,</p>
<p>Села красунечка</p>
<p>Ты, паляніца!</p>
<p> </p>
<p>Кожны палюбіць,</p>
<p>Толькі як гляне.</p>
<p>Скуль?</p>
<p>З-пад Херсона,</p>
<p>Можа, з Кубані?</p>
<p> </p>
<p>Побач жа з ёю</p>
<p>Ліпецкі, можа?</p>
<p>Колькі іх, колькі</p>
<p>Розных, прыгожых!</p>
<p> </p>
<p>Як нагляджуся,</p>
<p>Дык прыгадаю</p>
<p>Поле без краю</p>
<p>Кожнага краю;</p>
<p> </p>
<p>Тых, хто на полі</p>
<p>З лецейка ў лета...</p>
<p>Дзякуй ім, родным,</p>
<p>Дзякуй за гэта!</p>
<p> </p>
<p>З імі не ведаць</p>
<p>Гора-загубы,</p>
<p>Шыць мне цікава,</p>
<p>Жыць мне і люба!</p>
<p> </p>
<p> </p>
<h3><a id="chapter350"></a>ТЫ ДЛЯ МЯНЕ...</h3>
<p>З адным не параўнаю —</p>
<p>З хлебам!</p>
<p>А так за ўсё,</p>
<p>За ўсё ты больш:</p>
<p>Ты для мяне —</p>
<p>Зямля і неба,</p>
<p>Цяплынь і спёка,</p>
<p>Золь і дождж!</p>
<p> </p>
<p>Калі ты ёсць,</p>
<p>Ну што мне трэба?</p>
<p>З цябе я не спускаю воч.</p>
<p>Ты для мяне —</p>
<p>Зямля і неба,</p>
<p>Святло і морак,</p>
<p>Дзень і ноч!</p>
<p> </p>
<p>Ідзі ж са мной,</p>
<p>І мной не грэбуй,</p>
<p>Са мною</p>
<p>Не зазнаеш ран.</p>
<p>Ты для мяне —</p>
<p>Зямля і неба,</p>
<p>Рачулка, мора, акіян!</p>
<p> </p>
<p> </p>
<h3><a id="chapter351"></a>ЗЯЛЁНЫМ ПОЛЫМЕМ ШУГАЕ...</h3>
<p>Прайшло яшчэ не так багата</p>
<p>З мае юначае пары,</p>
<p>А хтосьці, параўнаўшы даты,</p>
<p>Рашыў сабе,</p>
<p>што я стары.</p>
<p>Дарма гады ён падлічае,</p>
<p>Мая душа —</p>
<p>яна не спіць,</p>
<p>Зялёным полымем шугае,</p>
<p>Чырвоным полымем гарыць!</p>
<p> </p>
<p>Ані раматусы,</p>
<p>ні болі</p>
<p>Не пакрывілі мне спіну,</p>
<p>І на сваім шырокім полі</p>
<p>Кладу я роўна баразну —</p>
<p>Кладу і спорна засяваю,</p>
<p>Мая душа —</p>
<p>яна не спіць,</p>
<p>Зялёным полымем шугае,</p>
<p>Чырвоным полымем гарыць!</p>
<p> </p>
<p>Прачнуўшыся ў світальным ранні,</p>
<p>Працую прагна дацямна.</p>
<p>Маім задумам і жаданням</p>
<p>Заўсёды мэта ёсць адна —</p>
<p>Сабраць як болей ураджаю.</p>
<p>Мая душа —</p>
<p>яна не спіць,</p>
<p>Зялёным полымем шугае,</p>
<p>Чырвоным полымем гарыць!</p>
<p> </p>
<p> </p>
<h3><a id="chapter352"></a>ЯК ДЗЕНЬ ПАЧНЕЦЦА...</h3>
<p>Як толькі ноч,</p>
<p>Вятох адчуўшы,</p>
<p>Здымае мроку палатно —</p>
<p>Наш новы дзень паволі рушыць,</p>
<p>Ледзь звоніць промнем у акно.</p>
<p> </p>
<p>Кране мае павекі, зрэнкі...</p>
<p>Я ўскочу,</p>
<p>Славячы тады:</p>
<p>— Які ж ты, ранак, маладзенькі,</p>
<p>З табою сам я малады.</p>
<p> </p>
<p>Зара, параскідаўшы косы,</p>
<p>На поле, бор, на луг плыве...</p>
<p>І, быццам завушніцы, росы</p>
<p>Вісяць на дрэвах і траве.</p>
<p> </p>
<p>Загойкаў дзесьці поезд.</p>
<p>Рэха</p>
<p>Звініць пад небам веснавым.</p>
<p>Шпакі бясконца мкнуць</p>
<p>Пад стрэхі,</p>
<p>Сняданак носячы малым.</p>
<p> </p>
<p>Ты ўсіх узняў,</p>
<p>Мой добры ранак,</p>
<p>Ідзі ж працуй, ідзі пяі!..</p>
<p>Гляджу,</p>
<p>Як са сваіх Манбланаў</p>
<p>Пайшлі ў дарогу мураўі.</p>
<p> </p>
<p>Чарвяк паўзе,</p>
<p>Няхай ціхутка,</p>
<p>Ёсць і ў яго кірунак свой.</p>
<p>Пчала,</p>
<p>Што ў цераме бялюткім,</p>
<p>Звініць у кветцы лугавой.</p>
<p> </p>
<p>І я так прагну раніцою,</p>
<p>Каб штосьці</p>
<p>Новае знайсці,</p>
<p>І мне не хочацца спакою,</p>
<p>І мне б у шлях,</p>
<p>І мне б ісці!..</p>
<p> </p>
<p>Ах, каб я мог,</p>
<p>Мая Радзіма,</p>
<p>Не толькі за сябе рабіць,</p>
<p>Ах, каб я мог, як ёсць, з усімі</p>
<p>У гэты ранак</p>
<p>Разам быць!</p>
<p> </p>
<p>Між тых,</p>
<p>Хто працаю найболей</p>
<p>Узводзіць наш народны гмах,</p>
<p>І з трактарыстамі</p>
<p>На полі,</p>
<p>І з садаводамі ў садах.</p>
<p> </p>
<p>Між новых вуліц,</p>
<p>Між дамамі,</p>
<p>Што з кожным днём увысь растуць,</p>
<p>З майстрамі іх,</p>
<p>З кранаўшчыкамі,</p>
<p>Што, як буслы, гняздо кладуць.</p>
<p> </p>
<p>Каб працаваць</p>
<p>Не толькі блізка,</p>
<p>Няхай драбок, а ўнесці свой —</p>
<p>Ля вечнай мерзлаты Нарыльска</p>
<p>І за спякотнай Бухарой.</p>
<p> </p>
<p>Я не баюся</p>
<p>Сцюжы, жару,</p>
<p>Абы зрабіць я болей мог,</p>
<p>Прыемны мне і пот на твары,</p>
<p>І стома рук,</p>
<p>І пыл дарог.</p>
<p> </p>
<p>І калі, стомлены, нарэшце</p>
<p>Схілю я ўвечар галаву,</p>
<p>Я буду радасны, што ў свеце,</p>
<p>Зрабіўшы добрае, жыву!</p>
<p> </p>
<p> </p>
<h3><a id="chapter353"></a>* * *</h3>
<p>Мой земны шар,</p>
<p>Ты ўвесь у поце —</p>
<p>Усіх карміць і апрануць.</p>
<p>Цябе ж снарадамі малоцяць</p>
<p>І бомбамі няшчадна б’юць.</p>
<p> </p>
<p>Чакаю вельмі</p>
<p>Дня такога,</p>
<p>Каб сціхла скрозь, не сплю начэй...</p>
<p>Бяда! Не меншыцца трывога,</p>
<p>Зямлю катуюць балючэй.</p>
<p> </p>
<p>Зямля</p>
<p>Нас сілай надзяляе,</p>
<p>І нам з адною ёю жыць.</p>
<p>Калі ж надыдзе моц такая,</p>
<p>Каб гэты здзек магла скарыць?</p>
<p> </p>
<p> </p>
<h3><a id="chapter354"></a>ЗМАГАННЕ З ТУГОЮ</h3>
<p>Ад самай раніцы смуга —</p>
<p>Згрызоты несціханыя;</p>
<p>Бывае, з’явіцца туга,</p>
<p>Зусім табой не званая.</p>
<p> </p>
<p>Туга. Адно сказаць магу:</p>
<p>Яна падобнай чуецца</p>
<p>На бабу тую, на Ягу,</p>
<p>Ну, што з мятлой малюецца.</p>
<p> </p>
<p>Адкуль наскочыць на мяне</p>
<p>У ранне бездакорнае</p>
<p>І так за сэрца ціскане,</p>
<p>Што стануць сцены чорныя.</p>
<p> </p>
<p>Бывае дзень — няма ярчэй,</p>
<p>Але тугой сурочыцца.</p>
<p>Яна нахлыне да вачэй,</p>
<p>Што ажно плакаць хочацца.</p>
<p> </p>
<p>Як нейкі д’ябальскі павук</p>
<p>Па-над табой закружыцца,</p>
<p>Так растрывожыць галаву,</p>
<p>Аж валасы варушацца.</p>
<p> </p>
<p>Глядзіш, туга — як той удаў,</p>
<p>Як той каршун над хатаю...</p>
<p>· · · · · · · · · · · · · · · · · · · · · · · · · · ·</p>
<p>Ды я ніколі не даваў</p>
<p>Сябе зламаць праклятае.</p>
<p> </p>
<p>Яе за горла смела браў,</p>
<p>Паганую і збродную,</p>
<p>Яе я ўранку адганяў</p>
<p>Рачной вадой халоднаю.</p>
<p> </p>
<p>Вада тугу так скалане,</p>
<p>Што знікне за адхонамі.</p>
<p>Вятры ж узбуджвалі мяне</p>
<p>Шурпатымі далонямі.</p>
<p> </p>
<p>І бачыў я цвітучы дол</p>
<p>Са срэбрам-ручаінамі,</p>
<p>Бярозак сем’і навакол</p>
<p>З зялёнымі хусцінамі;</p>
<p> </p>
<p>Узлёты ўзгоркаў і разгон</p>
<p>З імглістымі сасёнкамі,</p>
<p>Чуў неба незмаўкальны звон</p>
<p>Пад жаўрукамі звонкімі.</p>
<p> </p>
<p>І песня родная здалёк</p>
<p>Мне чулася,</p>
<p>віднелася,</p>
<p>Мой станавіўся цвёрдым крок,</p>
<p>І крочыць так хацелася!</p>
<p> </p>
<p>Здавалася, твая вясна</p>
<p>Ізноўку набліжаецца...</p>
<p>· · · · · · · · · · · · · · · · · · · · · · · · · · ·</p>
<p>А старасць — што?</p>
<p>Тады яна</p>
<p>Зусім не назаляецца.</p>
<p> </p>
<p> </p>
<h3><a id="chapter355"></a>* * *</h3>
<p>Касмічных спраў майстры</p>
<p>Сусвету</p>
<p>Скарылі сёння далягляд,</p>
<p>Іх розум абляцеў з ракетай</p>
<p>Вакол Венеры мнагакрат.</p>
<p>Цябе ж і не кранула гэта:</p>
<p>Ты недалёка бачыш, брат,—</p>
<p>Да столі толькі</p>
<p>І назад!</p>
<p> </p>
<p> </p>
<h3><a id="chapter356"></a>ВІШНЯ</h3>
<p>Ах, як ты ўся жывеш увішна,</p>
<p>Сваёй здзіўляеш пекнатой.</p>
<p>За ноч адну ты ўспыхнеш, вішня,</p>
<p>І ўся на ранку пад фатой.</p>
<p> </p>
<p>Пад марш вясельны пчол з чмялямі</p>
<p>Бялюткім полымем гарыш...</p>
<p>Пасля вяселля ты вачамі</p>
<p>Зялёнымі на свет глядзіш.</p>
<p> </p>
<p>Чым далей — чырванееш болей,</p>
<p>А лета стрэнецца з табой —</p>
<p>Панаразвешваеш на голлі</p>
<p>Без ліку кропелек з крывёй.</p>
<p> </p>
<p>А іх сарвуць. Журботнай стаўшы,</p>
<p>Не разгуляешся ў жыцці,</p>
<p>Бо, ўсю красу людзям аддаўшы,</p>
<p>Ты марыш зноўку расцвісці.</p>
<p> </p>
<p> </p>
<h3><a id="chapter357"></a>ВЯСНОВАЕ</h3>
<p>Першы раз гром прагучыць,</p>
<p>Зазелянее трава —</p>
<p>З ранку да самай начы</p>
<p>Поўна надзей галава.</p>
<p>Сэрца імкнецца з грудзей</p>
<p>З ранку да самай зары;</p>
<p>— Хто ж цябе ўразіў і дзе? —</p>
<p>Можа, спытаюць сябры.</p>
<p>— Хто ж гэта, хто яна?</p>
<p>Цікавіць нас выбар твой.</p>
<p>Я адкажу ім: Вясна!</p>
<p>Захоплены я Вясной!</p>
<p>Колькі пра гэта мар</p>
<p>Ткалі зімовыя сны —</p>
<p>Сонечны, ясны твар</p>
<p>У прыгажуні Вясны.</p>
<p>Вунь яна, поўная сіл,</p>
<p>Вочы — магутней зор,</p>
<p>Ажно па небасхіл</p>
<p>Ярка-зялёны ўбор.</p>
<p>Ходзіць паміж палёў,</p>
<p>Ходзіць, зазыўна пяе,</p>
<p>З цёплых, ласкавых вятроў</p>
<p>Доўгія рукі яе.</p>
<p>Кожны маленькі птах —</p>
<p>Музыка яе і наш,</p>
<p>Скрозь па шумлівых садах</p>
<p>Чуеце звонкі марш.</p>
<p>Дык бачыце, хто за яна,</p>
<p>Які сёння выбар мой,—</p>
<p>Мяне захапіла Вясна,</p>
<p>Захоплены я Вясной!</p>
<p> </p>
<p> </p>
<h3><a id="chapter358"></a>Я РАДЫ ТЫМ, ШТО ЖЫЎ ТАДЫ...</h3>
<p>Зайздрошчу, хто ў свае гады</p>
<p>Пабачыў Леніна, пазнаў.</p>
<p>Я ж рады й тым, што жыў тады,</p>
<p>Калі ён жыў і працаваў.</p>
<p> </p>
<p>Што, можа, воблакі калі</p>
<p>Пабачыў, што й плылі над ім,</p>
<p>Што на абуджанай зямлі</p>
<p>Паветрам дыхаў я адным.</p>
<p> </p>
<p>І той жа абкружаў прастор,</p>
<p>І чуў адных вятроў разгон,</p>
<p>І тое ж бачыў ззянне зор...</p>
<p>Далей, вядома, бачыў ён!</p>
<p> </p>
<p>Я быў шчаслівы малады,</p>
<p>Што ўсход з ім сонца сустракаў,</p>
<p>Я рады тым, што жыў тады,</p>
<p>Калі ён жыў і працаваў!</p>
<p> </p>
<p> </p>
<h3><a id="chapter359"></a>ПАД НЕВЯЛІЧКІМ КУРГАНОМ</h3>
<p>І хоць завуць шляхі кругом,</p>
<p>Ды падарожнікам не ўстаць,—</p>
<p>Пад невялічкім курганом</p>
<p>Мае пуцілкаўцы ляжаць.</p>
<p> </p>
<p>Хай земляробы, пастухі,</p>
<p>Ім давялося шмат прайсці,</p>
<p>І каб прамерыць іх шляхі —</p>
<p>Такой і меры не знайсці.</p>
<p> </p>
<p>Хоць пешку, між цяжкіх часін,</p>
<p>Прайшлі амаль праз цэлы свет —</p>
<p>Іх Шыпка бачыла, Берлін,</p>
<p>І ў Порт-Артуры іхні след.</p>
<p> </p>
<p>Паверыўшы ў чужацкі зман,</p>
<p>Што дзесьці рай з даўных гадоў,</p>
<p>З іх хтосьці плыў за акіян,</p>
<p>Але варочаўся дамоў.</p>
<p> </p>
<p>Дзе родна ўсё: і ціш, і гром,</p>
<p>І шыр палёў, і сенажаць —</p>
<p>Пад невялічкім курганом</p>
<p>Мае пуцілкаўцы ляжаць.</p>
<p> </p>
<p> </p>
<h3><a id="chapter360"></a>Я САМ — РАКА!..</h3>
<p>Люблю я дум палёт узнёслы,</p>
<p>Імклівы рух, пакуль жыву —</p>
<p>Рака я,</p>
<p>Не ставок зарослы,</p>
<p>І кожнай хвіляю плыву</p>
<p> </p>
<p>Паміж людзей, між іх жаданняў,</p>
<p>Ва ўсе часы — у ночы, ў дні,</p>
<p>Між іх клапотаў,</p>
<p>Хваляванняў,</p>
<p>Паміж іх песень і гульні.</p>
<p> </p>
<p>Я чую шчырыя размовы</p>
<p>У полі,</p>
<p>Лузе,</p>
<p>У гаі...</p>
<p>Я іхнія</p>
<p>Ўбіраю словы,</p>
<p>Як тая рэчка ручаі.</p>
<p> </p>
<p>Ах, колькі словаў дзіўных чутна.</p>
<p>Яны за жэмчугі ярчэй,</p>
<p>Сабраўшы іх,</p>
<p>Імкну магутна,</p>
<p>І берагі мае шырэй...</p>
<p> </p>
<p>Аддаўшы песням дзень працоўны,</p>
<p>Каб узнімаліся да зор,</p>
<p>Я, задаволены,</p>
<p>Спакойна</p>
<p>Плыву паміж далін і гор.</p>
<p> </p>
<p>Тады прыходзіць асалода</p>
<p>На ўтаймаваную душу...</p>
<p>Калі ж якія</p>
<p>Перашкоды,</p>
<p>Дык гнеўна хвалямі крышу.</p>
<p> </p>
<p>Крышу каменні і запруды,</p>
<p>Што б ні страчалася — падрад</p>
<p>Наносны бруд,</p>
<p>Наносы хлуду,</p>
<p>І сам гуду, як вадаспад.</p>
<p> </p>
<p>Калі ж усё як след размыта,</p>
<p>Суняўшы буйны нораў свой,</p>
<p>Плыву ізноўку</p>
<p>Працавіта —</p>
<p>Людское мора прада мной!</p>
<p> </p>
<p> </p>
<h3><a id="chapter361"></a>ПАКУТЫ</h3>
<p>Ёсць боль пакут,</p>
<p>Хваробы лютай,</p>
<p>Брахні,</p>
<p>Якой адорыць чмут,</p>
<p>Ды ёсць</p>
<p>Прыемныя пакуты,</p>
<p>Калі няможна</p>
<p>Без пакут!</p>
<p>Пакуты</p>
<p>Творчага шукання,</p>
<p>Няхай часамі надарма,</p>
<p>Пакуты</p>
<p>Шчырага кахання,</p>
<p>Хоць і ўзаемнасці</p>
<p>Няма.</p>
<p>Пакуты,</p>
<p>Калі шмат успета,</p>
<p>Знайсці магчымасць,</p>
<p>Хоць адну,</p>
<p>Музыку,</p>
<p>Спеваку,</p>
<p>Паэту,</p>
<p>Каб быць для ўсіх</p>
<p>У навіну.</p>
<p>Пакуты скульптара —</p>
<p>Не словам,</p>
<p>А з гліны твар жывы</p>
<p>Падаць,</p>
<p>Пакуты думкі навуковай,</p>
<p>Як тайну свету</p>
<p>Разгадаць!</p>
<p>Пакуты —</p>
<p>Новыя дарогі</p>
<p>Пракласці,</p>
<p>Паразмёўшы хлуд.</p>
<p>Відаць,</p>
<p>Ніякай перамогі</p>
<p>І не існуе</p>
<p>Без пакут!</p>
<p> </p>
<p> </p>
<h3><a id="chapter362"></a>МУТНЯР</h3>
<p>Стараецца цішком, без сведак,</p>
<p>Каб замуціць ваду ўсяляк,—</p>
<p>Усё, гаворыць ён, не гэтак,</p>
<p>Усё, як шэпча ён, не так.</p>
<p> </p>
<p>А сам ён творца вельмі ўдумны,</p>
<p>Яму ва ўсім няма мяжы...</p>
<p>Ды вось жывецца надта сумна,</p>
<p>І чаго хочаш не скажы.</p>
<p> </p>
<p>Адзін нібы пільнуе хату,</p>
<p>А то па шчэпцы разнясуць...</p>
<p>На жаль, бываюць малпаняты,</p>
<p>Што ўслед за мутняром ідуць,—</p>
<p> </p>
<p>Як зберуцца, крычаць замнога,</p>
<p>А ён цішэйшы на віду...</p>
<p>Сябры! Час вывесці такога</p>
<p>Хутчэй на чыстую ваду!</p>
<p> </p>
<p> </p>
<h3><a id="chapter363"></a>* * *</h3>
<p>Зіма адходзіць шляхам санным.</p>
<p>Яе ледзь бачна галава...</p>
<p>І пад адзеннем пашарпаным,</p>
<p>Здаецца, шэпчацца трава.</p>
<p> </p>
<p>Хай ледзяшы яшчэ мячамі</p>
<p>Звісаюць з набрынялых стрэх —</p>
<p>Падснежнік з сінімі вачамі</p>
<p>Імкне да сонца цераз снег.</p>
<p> </p>
<p> </p>
<h3><a id="chapter364"></a>ГАЗЕТА</h3>
<p>Я не самотны.</p>
<p>Да сусвету</p>
<p>Нямала маю я патрэб.</p>
<p>Скажу па шчырасці —</p>
<p>газета</p>
<p>Мне неабходна так,</p>
<p>як хлеб!</p>
<p> </p>
<p>Абмыўшы твар</p>
<p>вадой сцюдзёнай,</p>
<p>У рукі свежую бяру,</p>
<p>Гляджу на літары ў калонах</p>
<p>І з ёй душою гавару.</p>
<p> </p>
<p>Старонку першую чытаю</p>
<p>Заўсёды я з перадавіц,</p>
<p>І воблік Леніна</p>
<p>натхняе</p>
<p>Мяне самога ў першых быць!</p>
<p> </p>
<p>Перагартаю,</p>
<p>дык няйначай</p>
<p>Па роднай я зямлі прайшоў —</p>
<p>Шахцёраў, трактарыстаў бачу,</p>
<p>І за атарай чабаноў,</p>
<p> </p>
<p>І тых, хто ў нетры</p>
<p>заглядае,</p>
<p>Каб тайны існасці раскрыць,</p>
<p>І тых, хто ў космас узлятае,</p>
<p>І тых, што скрозь наўсцяж граніц.</p>
<p> </p>
<p>І вельмі радуецца сэрца</p>
<p>За свой народ, за родны кут!</p>
<p>Калі ж пабачу —</p>
<p>злыдні-чэрці</p>
<p>Знішчаюць непавінны люд,</p>
<p> </p>
<p>Дык грудзі буйны гнеў уздыме,</p>
<p>І помсты бляск імкне да воч,</p>
<p>Здаецца, стаў бы поплеч з тымі,</p>
<p>Хто б’ецца з крыўдай дзень і ноч.</p>
<p> </p>
<p>Бывае,</p>
<p>чорную старонку</p>
<p>Убок са злосцю адкладзеш...</p>
<p>Але чакаеш ўранку зноўку,</p>
<p>І зноў па свету ты ідзеш...</p>
<p> </p>
<p>Калі ж трапляе —</p>
<p>на гадзінку</p>
<p>Пазней прыйдзе ў якія дні,</p>
<p>Паштовая пустая скрынка</p>
<p>Глядзіць, як пограб ледзяны.</p>
<p> </p>
<p>І, збегаўшы ў кіёск</p>
<p>бліжэйшы,</p>
<p>Хоць і здабыў праз нейкі час,</p>
<p>Калі й хваліў ты пошту вершам,</p>
<p>Клянеш яе на гэты раз.</p>
<p> </p>
<p>Ды злосць праходзіць у паэта,</p>
<p>Газета новая</p>
<p>ў руках...</p>
<p>І з ёю разам па сусвету</p>
<p>Выходзіш у далёкі шлях!</p>
<p> </p>
<p> </p>
<h3><a id="chapter365"></a>МАЛЯР</h3>
<p>На новы дом шматпавярховы,</p>
<p>Што шмат вачэй на свет адкрыў,</p>
<p>Прыйшоў маляр, і адмысловы,</p>
<p>Каб дом для ўсіх людзей расцвіў.</p>
<p> </p>
<p>Маляр фарбуе дом старэнна,</p>
<p>А з долу просьбу шлюць адну:</p>
<p>— Фарбуй пад колер лета сцены,</p>
<p>А дах высокі пад вясну.</p>
<p> </p>
<p>Фарбуй жа з пачуццём і ў меру</p>
<p>І ведай як, чаго дадаць —</p>
<p>Пад колер неба вокны, дзверы,</p>
<p>Няхай ярчэй на ўсіх глядзяць.</p>
<p> </p>
<p>Фарбуй наш дом прывабна, шчыра,</p>
<p>У новых фарбах хай жыве,</p>
<p>Фарбуй, не бойся, хай прыдзіра</p>
<p>Хоць лакіроўшчыкам заве.</p>
<p> </p>
<p>А я, твайго натхнення сведка,</p>
<p>Прашу: малюй і луг і гай,</p>
<p>А прыйдуцца да густу кветкі,—</p>
<p>Ты і для іх мясціну дай.</p>
<p> </p>
<p>Фарбуй смялей! Здабытак можаш</p>
<p>Лічыць за шчасце набыцця.</p>
<p>Ах, колькі колераў прыгожых</p>
<p>Яшчэ не ўзята ад жыцця.</p>
<p> </p>
<p> </p>
<h3><a id="chapter366"></a>СЯБРУ-КРЫТЫКУ</h3>
<p>Дарогі ў нас ва ўсіх адны,</p>
<p>Мы ў працы разам кожны дзень,</p>
<p>І крытыку няма цаны,</p>
<p>Калі наперадзе ідзе.</p>
<p> </p>
<p>Каб кожны з нас мужнеў і рос,</p>
<p>Майстэрства здабываў хутчэй,</p>
<p>Яму нялёгкі выпаў воз,</p>
<p>Ды і дарога не лягчэй.</p>
<p> </p>
<p>Калі адчуеш маладым</p>
<p>Таго, хто шчыра дапамог,</p>
<p>Ах, як удзячны мы такім,</p>
<p>Ён нам на ўсё жыццё як бог.</p>
<p> </p>
<p>Такі агрэхаў не міне,</p>
<p>Прыпыніць дужаю рукой,</p>
<p>Пакажа, востра папракне...</p>
<p>Ну што ж, і крыўды ніякой.</p>
<p> </p>
<p>А што, скажы, з такім рабіць,</p>
<p>З кім не магу згадзіцца я,</p>
<p>Што вучыць мора пераплыць,</p>
<p>Не пераплыўшы ручая.</p>
<p> </p>
<p>Хоць рэдка, бачу паміж вас</p>
<p>Я і такога мастака,</p>
<p>Пісаць нас вучыць пра калгас,</p>
<p>А поле бачыў з цягніка.</p>
<p> </p>
<p>Такі, бывае, славіць шмат</p>
<p>За мудрасць кніжную каго,</p>
<p>А той, як ёсць, увесь з цытат,</p>
<p>Ніводнай кропелькі свайго.</p>
<p> </p>
<p>Між вас я і такога знаў,</p>
<p>Калі траплялася пад злосць,</p>
<p>Што па палічках раскладаў</p>
<p>Пад нораў свой усіх, як ёсць.</p>
<p> </p>
<p>Хто не ўгадзіў, таго-сяго</p>
<p>Гатовы як ніжэй падаць,</p>
<p>А сам не варты і таго —</p>
<p>На самай жа ніжэйшай стаць.</p>
<p> </p>
<p>Увесь ад нораваў старых,</p>
<p>Абы яму было на лад...</p>
<p>Але даволі пра такіх —</p>
<p>Яны ж адзінкі. Іх не шмат.</p>
<p> </p>
<p>Табе ж, мой сябра,— ўся любоў,</p>
<p>З табою шлях у нас адзін,</p>
<p>Бо ты паміж густых радкоў,</p>
<p>Як той садоўнік між галін.</p>
<p> </p>
<p> </p>
<h3><a id="chapter367"></a>КАЖУ ТАБЕ</h3>
<p>На золку ўстань, калі рака</p>
<p>Праб’ецца праз туманны дым,</p>
<p>Ты, можа, ўбачыш галубка</p>
<p>На падаконніку сваім.</p>
<p> </p>
<p>Не спадзявайся ж ты на зрок,</p>
<p>Кажу табе натхнёна я,</p>
<p>Бо ходзіць там не галубок,</p>
<p>А ходзіць там душа мая.</p>
<p> </p>
<p>Яна са мною ў барацьбе,</p>
<p>Перамагла — і ўсё адно:</p>
<p>Яна імкнецца да цябе</p>
<p>І прагна хіліцца ў акно.</p>
<p> </p>
<p>Душа ўзяла ў палон мяне,</p>
<p>Бо люба ёй, хто тут жыве,</p>
<p>То дзюбай шыбку закране,</p>
<p>То ўспырхне крыльцамі, заве...</p>
<p> </p>
<p>Заве і гэтай раніцой,</p>
<p>Быць разам летам і ўзіму,</p>
<p>І згодзен я з душой сваёй,</p>
<p>Што вельмі сумна аднаму.</p>
<p> </p>
<p> </p>
<h3><a id="chapter368"></a>ПРЫКМЕТЫ ВЯСНЫ</h3>
<p>Яшчэ не ўся краса відна,</p>
<p>І ты яшчэ падлетак,</p>
<p>Я ж пазнаю твае, вясна,</p>
<p>Жаданыя прыкметы:</p>
<p> </p>
<p>Снег размываюць ручаі,</p>
<p>На небе пазалота,</p>
<p>Загаманілі вераб’і —</p>
<p>Птушыная пяхота.</p>
<p> </p>
<p>І ў лес прыходзяць вестуны,</p>
<p>Зімовы сон збуджаюць,</p>
<p>Блакітным вокам з-пад сасны</p>
<p>Пралеска выглядае.</p>
<p> </p>
<p>Яшчэ на полі бель і бель</p>
<p>І луг не раскрываўся,</p>
<p>Ды першы загудзе чамель...</p>
<p>Адкуль ён толькі ўзяўся?</p>
<p> </p>
<p>Яшчэ на ранні халадкі</p>
<p>Пакусваюцца, чэрці,</p>
<p>Ды раптам вецер... І такі,</p>
<p>Што ажно млее сэрца.</p>
<p> </p>
<p>Абдыме цёплым крыллем нас</p>
<p>І растрывожыць грудзі...</p>
<p>Я веру, што на гэты раз</p>
<p>Ён і мяне абудзіць.</p>
<p> </p>
<p> </p>
<h3><a id="chapter369"></a>ПАРТЫЗАНСКАЯ ЛЮБОЎ</h3>
<p>Дні баёў ішлі за днямі,</p>
<p>У якіх пажары, кроў...</p>
<p>Ды жыла і ты між намі,</p>
<p>Партызанская любоў.</p>
<p> </p>
<p>Маладая партызанка,</p>
<p>Што на смерць ішла не раз,</p>
<p>Ты, зрабіўшыся каханкай,</p>
<p>Чым за сэрца брала нас?</p>
<p> </p>
<p>Не каралямі на шыі,</p>
<p>Не расфарбленасцю шчок...</p>
<p>У красуні, хай цяжкія,</p>
<p>Чаравічкі, кажушок...</p>
<p> </p>
<p>Не ў пахучым майскім садзе,</p>
<p>А баронячы зямлю,</p>
<p>Між баёў ці то ў засадзе</p>
<p>Гаварылі мы: «Люблю».</p>
<p> </p>
<p>І было — змаўкалі кулі,</p>
<p>Верасы ў барах цвілі,</p>
<p>Заклікала ты зязюляй,</p>
<p>На спатканне мы ішлі.</p>
<p> </p>
<p>Не насілі мы дарункаў,</p>
<p>Кожны з нас, як мог, любіў,</p>
<p>Нашы ласкі, пацалункі</p>
<p>Толькі месячык лічыў.</p>
<p> </p>
<p>А калі ад сэрца жару</p>
<p>Мы ўпадалі ў забыццё,</p>
<p>Бласлаўлялі камісары</p>
<p>На сумеснае жыццё.</p>
<p> </p>
<p>Так жылі. Калі ж, няшчасны,</p>
<p>Гінуў хто, якімсьці днём,</p>
<p>Заставаліся дачасна —</p>
<p>Хто ўдавою, хто ўдаўцом.</p>
<p> </p>
<p>Ды свае адбілі гоні,</p>
<p>Ўратавалі родны дом,</p>
<p>Шмат з нас уцалела — й сёння</p>
<p>Поўнай згодаю жывём.</p>
<p> </p>
<p>Засталіся ва ўспамінах</p>
<p>Партызанскіх шмат дарог,</p>
<p>Па сваіх былых сцяжынах</p>
<p>Ходзім Днямі Перамог.</p>
<p> </p>
<p>Б’юцца гулка нашы сэрцы,</p>
<p>Ўспамінаючы сяброў...</p>
<p>Вельмі моцная, паверце,</p>
<p>Партызанская любоў!</p>
<p> </p>
<p> </p>
<h3><a id="chapter370"></a>ЛЕПЕЛЬ</h3>
<p>Лепля, Лепель,</p>
<p>Няма лепей,</p>
<p>Як ты, горада малога,</p>
<p>Не таму, што ты мне блізкі,</p>
<p>А таму, што я не бачыў</p>
<p>Больш прыгожага такога.</p>
<p>Ты ў бярозах,</p>
<p>Ты і ў соснах,</p>
<p>Між іх постацяў выносных,</p>
<p>У азёрах, што ў каралях,</p>
<p>З іх адно завецца Проша,</p>
<p>Гэта значыць, калі ласка,</p>
<p>Паспрабуй, як песцяць хвалі.</p>
<p>Мужны ты,</p>
<p>Самаадданы,</p>
<p>Пасабляў ты партызанам,</p>
<p>Што змагаліся геройскі.</p>
<p>Лабанок з табою знаўся,</p>
<p>Данукалаў і Дуброўскі.</p>
<p>Лепля, Лепель,</p>
<p>Значна лепей</p>
<p>Распачаў ты будавацца —</p>
<p>Школам, клубам і заводам,</p>
<p>Што ў цябе пасталі сёння,</p>
<p>Пашырацца і ўздымацца!</p>
<p>Кожны</p>
<p>Зведаць Лепель можа —</p>
<p>Гарадок малы, прыгожы,</p>
<p>Ён жа з ласкаю сустрэне,</p>
<p>Хоць люблю свае Ушачы,</p>
<p>Лепель я люблю не меней.</p>
<p> </p>
<p> </p>
<h3><a id="chapter371"></a>НЯЗМЕННЫ ВОІН</h3>
<p>Чырвоны сцяг пад ім палошча</p>
<p>І ў летні дзень і ў лістапад.</p>
<p>Стаіць баец на сельскай плошчы,</p>
<p>Стаіць, трымае аўтамат.</p>
<p>Ужо даўно вайне праклятай,</p>
<p>Даўно пакладзены канец,</p>
<p>І шмат вярнулася да хаты,</p>
<p>Чаго ж спыніўся ты, баец?</p>
<p>Даведацца хачу пра гэта</p>
<p>Я ад цябе. Няхай без слоў —</p>
<p>Вось ты прыйшоў да сельсавета,</p>
<p>Чаму ж да маці не дайшоў?</p>
<p>Цябе ж чакае доўга матка —</p>
<p>Хай ноч,</p>
<p>хай дзень,</p>
<p>хай гром,</p>
<p>хай ціш...</p>
<p>А ты не скінуў плашч-палатку,</p>
<p>У ёй набраклай і стаіш...</p>
<p>Усё ўглядаешся ў клапотах</p>
<p>У далеч роднае зямлі,</p>
<p>Не зняўшы з ног цяжкія боты,</p>
<p>Што паў-Еўропы абышлі.</p>
<p>А час спачыць. Ты зносіў раны</p>
<p>І быў кантужаны не раз...</p>
<p>Ён на мяне, як быццам, глянуў,</p>
<p>І, быццам, чую я ў адказ:</p>
<p>— Не, спачываць яшчэ не гожа,</p>
<p>Усім нам шмат чаго рабіць,</p>
<p>Вам будаваць і сеяць збожжа,</p>
<p>А мне, мой лёс — на варце быць.</p>
<p>Яшчэ спрабуюць недабіткі</p>
<p>Узнесці свой крывавы меч.</p>
<p>Вайны не зніклі перажыткі,</p>
<p>І я свой плашч не скіну з плеч.</p>
<p> </p>
<p> </p>
<h3><a id="chapter372"></a>А СОНЦА ТЧЭ СВАЕ ВАЛОКНЫ...</h3>
<p>Суровы час жыцця бывае.</p>
<p>І недарэчнасці адны —</p>
<p>Памёр у самы росквіт Мая</p>
<p>Герой Айчыннае вайны.</p>
<p> </p>
<p>Ляжыць былы разведчык смелы,</p>
<p>Нібы заснуў паміж вянкоў,</p>
<p>У гімнасцёрцы парыжэлай,</p>
<p>У той жа, што з франтоў прыйшоў.</p>
<p> </p>
<p>А сонца тчэ свае валокны,</p>
<p>І пчол гудзенне і раі...</p>
<p>І праз расчыненыя вокны</p>
<p>Яму спяваюць салаўі.</p>
<p> </p>
<p>Яму, што, шлях прайшоўшы горкі,</p>
<p>Адбіў з няволі родны дом,</p>
<p>І на грудзях заслугі зорка</p>
<p>Гарыць чырвоным аганьком.</p>
<p> </p>
<p>Хто плача з родных, хто пануры,</p>
<p>Дый прышлы люд засумаваў,</p>
<p>А ён зусім не ў лад хаўтурам</p>
<p>Як бы і ўсмешкі не схаваў.</p>
<p> </p>
<p>Нібы ад ран не ведаў болю,</p>
<p>Не йшоў на працу да зары,</p>
<p>А толькі цешыцца, што з поля</p>
<p>З ім размаўляюць трактары.</p>
<p> </p>
<p>А толькі рады — навакола,</p>
<p>За хатай — гэтулькі красы,</p>
<p>А толькі рады, што са школы</p>
<p>Лятуць драбноты галасы.</p>
<p> </p>
<p>Знаёмы ён з пяском і жвірам,</p>
<p>Паваяваў і шмат зрабіў,</p>
<p>І, каб ён мог, сказаў бы шчыра,</p>
<p>Што недарма на свеце жыў.</p>
<p> </p>
<p> </p>
<h3><a id="chapter373"></a>КУПАЛА І КОЛАС, ВЫ НАС ГАДАВАЛІ...</h3>
<p>Куды ні пайду я</p>
<p>І дзе ні спынюся —</p>
<p>Спявае жыццё на маёй Беларусі.</p>
<p>Прасторы нябёсаў зарой прамянеюць,</p>
<p>Сінеюць азёры,</p>
<p>Бары зелянеюць,</p>
<p>Гамоняць палеткі, бруяцца крыніцы...</p>
<p>А я ўсё ніяк не магу пагадзіцца</p>
<p>З адвечнаю крыўдай,</p>
<p>З законамі тымі,</p>
<p>Што мне не пабачыцца болей з жывымі</p>
<p>(Каб як маё сэрца таго ні жадала) —</p>
<p>Ні з Коласам родным,</p>
<p>Ні з родным Купалам.</p>
<p>Жыццё з кожным годам ярчэй расцвітае,</p>
<p>Ды толькі абодвух іх нам не хапае.</p>
<p>Да іх мы прывыклі</p>
<p>З маленства самога,</p>
<p>Мы з імі выходзілі заўжды ў дарогу,</p>
<p>А як акрыяла нас іхняе слова,</p>
<p>Што сказана простаю,</p>
<p>Матчынай мовай,</p>
<p>Мы з імі адолелі буры і хвалі...</p>
<p>Купала і Колас, вы нас гадавалі!</p>
<p>Вы звалі на волю</p>
<p>З цямноты, з прымусу,</p>
<p>Каб горда насілі імя беларуса;</p>
<p>Каб з ганьбай ніколі спіны не згіналі,</p>
<p>Каб цвёрда за праўду з братамі стаялі,</p>
<p>Каб сонца</p>
<p>Над нашай</p>
<p>Радзімаю ззяла,</p>
<p>І Колас нас клікаў, і клікаў Купала.</p>
<p>Нам сілу сваю</p>
<p>Аддавалі гадамі,</p>
<p>Часамі скарынкі не маючы самі,</p>
<p>Хадзілі, будзілі</p>
<p>Ад хаты да хаты...</p>
<p>Не раз пагражалі вам чорныя краты,</p>
<p>Ды песня ў дарозе нідзе не прыстала,</p>
<p>Дык дзякуй Вам, Колас,</p>
<p>Дык дзякуй, Купала!</p>
<p>У дні ж перамогі народнай, бурлівай</p>
<p>Я з вамі сустрэўся,</p>
<p>І стаў я шчаслівы,</p>
<p>Што вашымі быў прыласканы вачамі,</p>
<p>Што разам з сябрамі</p>
<p>Я крочыў за вамі,</p>
<p>Што, рушыўшы ўдалеч,</p>
<p>У багну не збіўся,</p>
<p>Што вашаму слову,</p>
<p>Як мог, я вучыўся,</p>
<p>Каб песня і ў горы змагалася дбала —</p>
<p>Яна, ваша песня, ў вайну ваявала,</p>
<p>Дык дзякуй Вам, Колас,</p>
<p>Дык дзякуй, Купала!</p>
<p>Свабода</p>
<p>Чырвоныя сцягі палошча,</p>
<p>А мне так здаецца:</p>
<p>Іду я праз плошчы,</p>
<p>І ў дні адпачынку, і ў працы гарачай</p>
<p>На дзвюх з іх —</p>
<p>Вас, любых, я бронзавых бачу;</p>
<p>Гляджу —</p>
<p>Не сагнула вас, быццам, гадамі.</p>
<p>Спынюся,</p>
<p>Схілюся і гутару з вамі.</p>
<p>Калі ж адыходжу,</p>
<p>Нібы на расстанні,</p>
<p>Адзін да другога шляце прывітанне...</p>
<p>Іду я,</p>
<p>Бы выпіўшы сокаў гаючых,</p>
<p>І цвёрда я веру, што вы неўміручы!</p>
<p> </p>
<p> </p>
<h3><a id="chapter374"></a>* * *</h3>
<p>Паэт паэзіі вянкі</p>
<p>Пляце, душой красуецца...</p>
<p>Пляце ж часамі і такі —</p>
<p>Ніяк не лепяцца радкі,</p>
<p>А ён,</p>
<p>А ён вар’юецца.</p>
<p> </p>
<p>Ані прыладзіць бор да зор,</p>
<p>Суніцы да бруснічыны,</p>
<p>Сабе і людзям шле дакор,</p>
<p>Цярэбіць з роспачы віхор,</p>
<p>Цярэбіць аж да лысіны...</p>
<p> </p>
<p>Нашто пакутваць без патрэб?</p>
<p>Калі радкі нясвежыя,</p>
<p>А славы прагнучы, аслеп...</p>
<p>Кідай пакуты,</p>
<p>Сеяць хлеб —</p>
<p>найбольшая паэзія!</p>
<p> </p>
<p> </p>
<h3><a id="chapter375"></a>* * *</h3>
<p>Каб мець прытулак і начлег</p>
<p>І дзень пражыць у спевах —</p>
<p>У кожнай птушкі свой паверх,</p>
<p>Паміж галін, на дрэвах.</p>
<p> </p>
<p>Я ж, маючы характар свой,</p>
<p>Каб наглядаць далёка,</p>
<p>Сяджу, паэт, як бусел той,</p>
<p>На дрэве адзінокім.</p>
<p> </p>
<p>Тады мне бачна навакол,</p>
<p>Што зроблена, што будзе</p>
<p>І чым жывуць і высь, і дол,</p>
<p>І людзі,</p>
<p>людзі,</p>
<p>людзі...</p>
<p> </p>
<p> </p>
<h3><a id="chapter376"></a>ДЗЯКУЙ ВАМ...</h3>
<p> </p>
<h4><a id="chapter377"></a>I</h4>
<p>Дзякуй вам, палі і пожні,</p>
<p>Што на хлеб давалі жыта,</p>
<p>Бульбу — на бліны, аладкі</p>
<p>І ячмень на крупы, солад...</p>
<p>Дзякуй вам, палі і пожні,</p>
<p>Што кармілі вы худобу,</p>
<p>Каб мы крупнік свой бялілі,</p>
<p>А часамі мелі скварку</p>
<p>Ў кашы смачнай бульбяное...</p>
<p> </p>
<h4><a id="chapter378"></a>ІІ</h4>
<p>Дзякуй вам, бары, дубровы,</p>
<p>За арэхі і чарніцы,</p>
<p>За паземкі і пралескі,</p>
<p>За грыбы сям’і ядомай</p>
<p>На чале з баравікамі,</p>
<p>За ялінавыя шаты,</p>
<p>Што хавалі ад нягоды,</p>
<p>Што нам раілі, як трэба</p>
<p>З лютым ворагам змагацца...</p>
<p> </p>
<h4><a id="chapter379"></a>ІІІ</h4>
<p>Дзякуй вам, азёры, рэкі,</p>
<p>Ручаіны і крыніцы,</p>
<p>Што паілі нас і мылі,</p>
<p>Што нам раны абмывалі</p>
<p>І з вачэй зганялі слёзы,</p>
<p>Што вянкі па вас пускалі</p>
<p>Мы з рамонкаў і купалак,</p>
<p>Што вучылі вашы хвалі</p>
<p>Нас праплыць праз акіяны...</p>
<p> </p>
<h4><a id="chapter380"></a>IV</h4>
<p>Дзякуй вам, шляхі-дарогі</p>
<p>І сцяжынкі палявыя,</p>
<p>На якіх сяброў віталі,</p>
<p>На якіх у час спаткання</p>
<p>Прызнаваліся ў каханні.</p>
<p>Дзякуй вам, шляхі-дарогі,</p>
<p>Што са светам паядналі,</p>
<p>Што з паходаў грозных, ратных</p>
<p>Нас прыводзілі дадому...</p>
<p> </p>
<h4><a id="chapter381"></a>V</h4>
<p>Дзякуй небу, сонцу, зорам</p>
<p>Па-над роднаю зямлёю,</p>
<p>Што праменнем сагравалі,</p>
<p>Палівалі нас дажджамі,</p>
<p>Каб раслі мы і мужнелі,</p>
<p>Што шляхі нам асвятлялі.</p>
<p>Калі ж цемра накрывала,</p>
<p>Вы, як быццам, гаманілі,</p>
<p>Як з дарогі нам не збіцца.</p>
<p> </p>
<h4><a id="chapter382"></a>VI</h4>
<p>Дзякуй вам, вятры-вятрыскі,</p>
<p>Што нам твары гартавалі,</p>
<p>Біўшы ў грудзі, навучалі,</p>
<p>Каб адольвалі нягоды,</p>
<p>Што ўздымалі нашы крылы</p>
<p>Да зары чырванаўсходняй,</p>
<p>І прыносілі вясціны</p>
<p>Нам ад родных і ад любых,</p>
<p>Ды і ў горы суцяшалі...</p>
<p> </p>
<h4><a id="chapter383"></a>VII</h4>
<p>Дзякуй вам, хаціны нашы,</p>
<p>З пахам смольным, незабыўным,</p>
<p>Што калыскі прыкрывалі</p>
<p>І ад спёкі і ад золі,</p>
<p>За сталы бяседы шчырай</p>
<p>З найсардэчнымі сябрамі,</p>
<p>Што ў дарогу выпраўлялі,</p>
<p>А счакаўшы, з перамогай</p>
<p>Сцяг ўздымалі, што агеньчык...</p>
<p> </p>
<h4><a id="chapter384"></a>VIII</h4>
<p>Дзякуй жа ўсяму, што зведаў,</p>
<p>Што прывабіла навечна,</p>
<p>Сэрца моцна прывязала</p>
<p>І на свет раскрыла вочы!</p>
<p> </p>
<p> </p>
<h3><a id="chapter385"></a>БРАХНЯ</h3>
<p>Брахня ўздымаецца паволі,</p>
<p>Пакуль усю не ўзбудзіць шыр,</p>
<p>Яна ад шэпту з-за вуголля,</p>
<p>Як мыльны выплыве пузыр.</p>
<p> </p>
<p>Не ўцяміўшы, а мо ці варта</p>
<p>Дарма кагосьці абражаць,</p>
<p>Хто кпінамі,</p>
<p>хто смехам,</p>
<p>жартам —</p>
<p>Пачнуць пузыр той</p>
<p>раздзьмухаць.</p>
<p> </p>
<p>Ды варта праўдзе дакрануцца</p>
<p>Ледзь-ледзь да пузыра таго —</p>
<p>Ён трэсне.</p>
<p>Пырскі разлягуцца</p>
<p>На тых, хто выпусціў яго.</p>
<p> </p>
<p> </p>
<h3><a id="chapter386"></a>МАДОННА</h3>
<p>Пра іх шмат гутарак гарачых.</p>
<p>Праехаўшы ж па свеце сам,</p>
<p>Я не адну мадонну бачыў</p>
<p>Ў аправе залацістых рам.</p>
<p> </p>
<p>Адлюстраваныя навечна</p>
<p>Майстрамі добрымі да нас,</p>
<p>Яны прыгожыя, бясспрэчна,</p>
<p>Але на свой і густ і час.</p>
<p> </p>
<p>Іх шмат цікавых болей-меней,</p>
<p>Хвалу ім варта аддаваць,</p>
<p>Ды прад адной, у задуменні,</p>
<p>Мне б так хацелася сказаць:</p>
<p> </p>
<p>Няхай глядзіш ты пранікнёна</p>
<p>І хоць твой твар няма бялей,</p>
<p>Я б не сказаў, што ты, мадонна,</p>
<p>За ўсіх сучасніц прыгажэй.</p>
<p> </p>
<p>Між гулкіх плошчаў, між ускраін</p>
<p>Ці там, дзе поле расцвіло,</p>
<p>Часамі выблісне такая,</p>
<p>Якой і роўні не было.</p>
<p> </p>
<p> </p>
<p> </p>
<h3><a id="chapter387"></a>ПРАПОЛКА</h3>
<p>Зямля ўсё множыць так няспынна,</p>
<p>Што не злічыць раслін усіх,</p>
<p>Ёсць нам карысныя расліны,</p>
<p>А ёсць, што шкодзяць росту іх.</p>
<p> </p>
<p>Вось, каб прывесці ўсё да толку,</p>
<p>Каб плёну працы дачакаць,</p>
<p>Выходзяць людзі на праполку.</p>
<p>Прастор расткам карысным даць.</p>
<p> </p>
<p>Знішчае пустазелле кожны,</p>
<p>З даўнога ўжо закон такі,</p>
<p>І так, як полюцца барозны,</p>
<p>І я праполваю радкі.</p>
<p> </p>
<p>Каб словы, быццам жэмчуг, сталі,</p>
<p>Каб чуўся іх напеўны звон.</p>
<p>Каб больш яны прывабна ззялі,</p>
<p>Каб сэрцы браліся ў палон.</p>
<p> </p>
<p> </p>
<p> </p>
<h3><a id="chapter388"></a>СТЫХІЯ</h3>
<p>Дзе тая моц,</p>
<p>Цябе што зможа,</p>
<p>Сама ты моц</p>
<p>І разам смерць.</p>
<p>Ты ззяеш страшна</p>
<p>І прыгожа,</p>
<p>Калі адну красу глядзець.</p>
<p> </p>
<p>Ты з чорных хмар.</p>
<p>Твае ўбранні,</p>
<p>Штоноч —</p>
<p>Па самы небакрай.</p>
<p>А ўміг —</p>
<p>Маланак бляск і ззянне,</p>
<p>Што ажно вочы закрывай!</p>
<p> </p>
<p>Ты больш красы</p>
<p>Бяды прыносіш,</p>
<p>Адкуль такі нястрымны гнеў?</p>
<p>Бывае —</p>
<p>Гай у хвілю скосіш,</p>
<p>Хаціну ўздымеш</p>
<p>Вышай дрэў.</p>
<p> </p>
<p>Не, ты прыгожай</p>
<p>Быць не можаш,</p>
<p>Ты злосна выеш,</p>
<p>Не пяеш,</p>
<p>То пакладзеш дадолу збожжа,</p>
<p>То сена ў лузе</p>
<p>Растрасеш...</p>
<p> </p>
<p>Ну што табе</p>
<p>Людскія слёзы,</p>
<p>Калі шаленству твой чарод,</p>
<p>Ты спадарожніка ў дарозе</p>
<p>Стралой</p>
<p>Знішчаеш навылёт!</p>
<p> </p>
<p>Плывуць у космасе</p>
<p>Героі,</p>
<p>Хоць шлях нялёгкі ў барацьбе.</p>
<p>І я ўсё думаю</p>
<p>Пра тое,</p>
<p>Калі мы дойдзем да цябе.</p>
<p> </p>
<p>Каб ты магла,</p>
<p>На ўсім бязмежжы</p>
<p>Не разбураць,</p>
<p>А будаваць,</p>
<p>Калі пасілім, як належыць,</p>
<p>Цябе, стыхія, ўтаймаваць!</p>
<p> </p>
<p> </p>
<h3><a id="chapter389"></a>ПАШТОВАЯ СКРЫНКА</h3>
<p>Сябры мае! Паверце словам,</p>
<p>Якія ў доказ прывяду,—</p>
<p>Ля скрынкі кожнае паштовай</p>
<p>Заўжды з павагаю іду.</p>
<p>Бо колькі ў ёй надзей, жаданняў,</p>
<p>Што з сэрцаў пушчаны людскіх,</p>
<p>Трывог, клапотаў, хваляванняў,</p>
<p>Прызнанняў першых, агнявых...</p>
<p>Адны мне птушкамі здаюцца,</p>
<p>Што ў скрынках крыллем шабуршаць,</p>
<p>І іх нястрыманых пачуццяў</p>
<p>Нялёгка сценкамі стрымаць.</p>
<p>Адна дарога ў іх. Такая,</p>
<p>Што не спыніцца, не заснуць,</p>
<p>Хутчэй туды, дзе іх чакаюць,</p>
<p>Адкуль насустрач ім лятуць.</p>
<p>А колькі юных рук, гарачых</p>
<p>Насустрач весткам дарагім,</p>
<p>Але і пісьмы з горам бачу,</p>
<p>Крануцца з месца цяжка ім.</p>
<p>Іх слова плачам налітое,</p>
<p>Пакутамі па самы край</p>
<p>І слёзы несучы з сабою —</p>
<p>Узнімуць слёзы і адчай.</p>
<p>Бывае ж, трапяцца з брахнёю,</p>
<p>Не можаш іх вярнуць назад...</p>
<p>Аднак з сардэчнай дабрынёю —</p>
<p>Лятуць да нас. Іх болей.</p>
<p>Шмат!</p>
<p> </p>
<p> </p>
<h3><a id="chapter390"></a>НА ПЛОШЧЫ ПЕРАМОГІ</h3>
<p>Мой Мінск,</p>
<p>Ты мужны, слаўны,</p>
<p>Прыгожы воблік твой.</p>
<p>Твой помнік Перамогі</p>
<p>Да сонца галавой —</p>
<p> </p>
<p>Узнесены</p>
<p>З пачуццяў</p>
<p>Усіх, як ёсць, жывых,</p>
<p>І з сэрцаў засмучоных,</p>
<p>І з сэрцаў агнявых.</p>
<p> </p>
<p>На ім —</p>
<p>Славутны ордэн</p>
<p>Праменіць, як зара,</p>
<p>Рэліквія святая</p>
<p>Народа-змагара,</p>
<p> </p>
<p>Чые героі-дзеці</p>
<p>Па ўсёй зямлі ляжаць.</p>
<p>Ідуць бясконца людзі,</p>
<p>Каб ім</p>
<p>Паклон аддаць.</p>
<p> </p>
<p>Ідуць,</p>
<p>Схіліўшы голаў,</p>
<p>Заўсёды, дзень пры дню,</p>
<p>Старыя і малыя</p>
<p>Да Вечнага агню.</p>
<p> </p>
<p>Ідуць</p>
<p>Сябры герояў</p>
<p>З паходаў баявых...</p>
<p>А я гляджу з любоўю</p>
<p>На пару маладых.</p>
<p> </p>
<p>Прыбраныя абодвы,</p>
<p>Што глянуць любата,</p>
<p>На дзеўчыне</p>
<p>Да долу</p>
<p>Вясельная фата.</p>
<p> </p>
<p>І кветкі</p>
<p>Ў паяднаных,</p>
<p>Узбуджаных руках.</p>
<p>І ружа, як агеньчык,</p>
<p>У хлопца на грудзях.</p>
<p> </p>
<p>І малады</p>
<p>Ў пашане</p>
<p>Схіліўся з маладой.</p>
<p>Паклалі кветкі.</p>
<p>Думы ж</p>
<p>Прад імі чарадой —</p>
<p> </p>
<p>Пра тых,</p>
<p>Хто йшоў на згубу</p>
<p>За іх жа, у жыцці,</p>
<p>Пра тых, каму да шлюбу</p>
<p>Не выпала ісці.</p>
<p> </p>
<p>Пра тых,</p>
<p>Хто паў за волю</p>
<p>У квецені вясной,</p>
<p>Каго снягі накрылі</p>
<p>Сцюдзёнаю фатой.</p>
<p> </p>
<p>Каго</p>
<p>Пятлёй душыла</p>
<p>І кратамі турма,</p>
<p>Пра тых, хто цвёрда верыў,</p>
<p>Што гіне недарма.</p>
<p> </p>
<p>І ўдзячны</p>
<p>Маладыя</p>
<p>За лёс шчаслівы свой...</p>
<p>А думы роем, роем,</p>
<p>А думы чарадой —</p>
<p> </p>
<p>Што ім</p>
<p>Ствараць сягоння</p>
<p>І бараніць ад зграй —</p>
<p>І горад, што за імі,</p>
<p>І ўвесь іх родны край.</p>
<p> </p>
<p>І каб ён</p>
<p>Цвіў бясконца</p>
<p>І рос на іх вачах,</p>
<p>Клянуцца моцнай клятвай</p>
<p>На ўвесь жыццёвы шлях!</p>
<p> </p>
<p> </p>
<h3><a id="chapter391"></a>ДАБРО</h3>
<p>Дабро рабі заўжды аддана,</p>
<p>Ды не крычы аб тым знарок,</p>
<p>Дабро даюць, а так звычайна,</p>
<p>Як грудзі матчыны сасок.</p>
<p> </p>
<p>Дабро зрабіў — не гойкай пеўнем.</p>
<p>Дарунак — большая краса,</p>
<p>Дары, як колас — дорыць зерне,</p>
<p>Як вільгаць — летняя раса;</p>
<p> </p>
<p>Як раніца — святло з усходу,</p>
<p>Як кветка непрыкметна — мёд,</p>
<p>Як рэчка дорыць прахалоду,</p>
<p>Як дрэва дорыць кісларод.</p>
<p> </p>
<p> </p>
<h3><a id="chapter392"></a>ЧОРНЫ ДЗЕНЬ</h3>
<p>Хто пра што,</p>
<p>А я пра тое,</p>
<p>Пра няшчасны лёс здавён —</p>
<p>Добра помніцца былое,</p>
<p>Не забыцца шэрых дзён.</p>
<p>Жыць нялёгка давялося —</p>
<p>Ад бяды</p>
<p>Ды на бяду.</p>
<p>Ды вядома, як жылося,</p>
<p>Толькі з хлеба на ваду.</p>
<p>А старэлі мы з гадамі,</p>
<p>Надыходзіў</p>
<p>Грозны час,</p>
<p>Чорны дзень кружыў над намі,</p>
<p>Чорны дзень палохаў нас.</p>
<p>Варта толькі</p>
<p>Сілу страціць,</p>
<p>Станеш лішнім ты для ўсіх —</p>
<p>Паглядаюць коса ў хаце,</p>
<p>А ратункаў ніякіх.</p>
<p>Чорны дзень,</p>
<p>Як толькі ўстанеш,</p>
<p>І куды ты ні пакроч —</p>
<p>Чорны дзень, куды ні глянеш,</p>
<p>Чорны, чорны аж па ноч!</p>
<p>Чорны дзень —</p>
<p>Няма збавення,</p>
<p>Чорны, чорны да жуды,</p>
<p>Чорны, чорны — без адзення,</p>
<p>Чорны, чорны — без яды.</p>
<p>Чорны дзень,</p>
<p>Каму ты мілы,</p>
<p>Доля гэткая была...</p>
<p>Чорны дзень аж да магілы,</p>
<p>Ды і там жа —</p>
<p>Без святла.</p>
<p> </p>
<p> </p>
<h3><a id="chapter393"></a>МАЯ АНКЕТА</h3>
<p>Не для вандровішчаў сусветных,</p>
<p>Для дому,</p>
<p>Дзе жыву здавён,</p>
<p>Я і без дадзеных анкетных</p>
<p>Наскрозь сучаснікам відзён.</p>
<p> </p>
<p>Майго народа шчасце, мары,</p>
<p>Ці то бяда,</p>
<p>Ці гора з ім —</p>
<p>Усё напісана на твары</p>
<p>І ў сэрцы бачыцца маім.</p>
<p> </p>
<p>Ці я сумую, ці шчаслівы,</p>
<p>Вы прачытаеце</p>
<p>Ў вачах,</p>
<p>Як кожны дзень жывецца нівам,</p>
<p>Як дрэвам, кветкам у садах.</p>
<p> </p>
<p> </p>
<h3><a id="chapter394"></a>СЛАЎЛЮ!</h3>
<p>Сын твой,</p>
<p>Мая Беларусь,</p>
<p>Слаўлю я</p>
<p>Ўвесь Саюз.</p>
<p> </p>
<p>Слаўлю</p>
<p>Чырвоны сцяг,</p>
<p>Ленінскі</p>
<p>Слаўны шлях.</p>
<p> </p>
<p>Слаўлю</p>
<p>Савецкі герб,</p>
<p>Слаўлю</p>
<p>Здабыты хлеб.</p>
<p> </p>
<p>Слаўлю</p>
<p>Цябе, завод,</p>
<p>Слаўлю</p>
<p>Ракеты лёт.</p>
<p> </p>
<p>Слаўлю</p>
<p>Задум разгон,</p>
<p>Слаўлю</p>
<p>Сяброўства плён.</p>
<p> </p>
<p>Слаўлю</p>
<p>Граніц граніт,</p>
<p>Слаўлю</p>
<p>Наш меч і шчыт.</p>
<p> </p>
<p> </p>
<h3><a id="chapter395"></a>МОРА</h3>
<p>Слова гучнае, як горы,</p>
<p>Ці як зоры — з дзён даўных,</p>
<p>Мора-веліч,</p>
<p>Песня-мора,</p>
<p>Мора колераў усіх.</p>
<p> </p>
<p>Хвалі, хвалі ў сінім дыме</p>
<p>Як шапочуць,</p>
<p>Як гудуць —</p>
<p>Коньмі чорнымі, сівымі,</p>
<p>Белагрывымі завуць.</p>
<p> </p>
<p>Хто іх гоніць, хто ўладарыць,</p>
<p>Можа, вецер-буй</p>
<p>Здалёк,—</p>
<p>То падымуцца да хмараў,</p>
<p>То рассцелюцца, як шоўк.</p>
<p> </p>
<p>Ні канца ім, ані краю,</p>
<p>Ходзяць,</p>
<p>Гояць грамадой,</p>
<p>Я ж ніколі не пазнаю,</p>
<p>Развітаюся з якой?</p>
<p> </p>
<p> </p>
<h3><a id="chapter396"></a>РУНЬ</h3>
<p>Прыйшоў Кастрычнік.</p>
<p>Па шляхах</p>
<p>Як быццам золата растрос...</p>
<p>А рунь, а рунь —</p>
<p>Зялёны сцяг</p>
<p>На сіні восеньскіх нябёс.</p>
<p> </p>
<p>Штодня сцюдзёней,</p>
<p>Ды дарма</p>
<p>Мароз ёй грозіць з кожным днём,</p>
<p>Бо неўзабаве ўжо зіма</p>
<p>Пакрые пульхным палатном.</p>
<p> </p>
<p>Вятры</p>
<p>З ёй будуць размаўляць,</p>
<p>Бары, дубровы і гаі...</p>
<p>А руні,</p>
<p>Руні спачываць,</p>
<p>Пакуль не ўзбудзяць ручаі.</p>
<p> </p>
<p>Пакуль</p>
<p>Пад птушак галасы</p>
<p>Не набярэцца сіл такіх,</p>
<p>Што скрозь зашэпчуць каласы...</p>
<p>Ах, што за пах, за песні ў іх!</p>
<p> </p>
<p> </p>
<h3><a id="chapter397"></a>КРЫЖЫ І ЗОРКІ</h3>
<p>У кожным часе воблік свой,</p>
<p>Між іх,</p>
<p>Як быццам рубяжы,—</p>
<p>Калісьці над усёй Масквой</p>
<p>Крыжы, крыжы, крыжы, крыжы...</p>
<p> </p>
<p>Крыж сімвалам галоўным быў</p>
<p>Князёў,</p>
<p>Баярынаў, купцоў,</p>
<p>Крыжоў маскоўскіх не лічыў,</p>
<p>Казалі — сорак саракоў.</p>
<p> </p>
<p>Наш час усіх увысь вядзе,</p>
<p>Масква ўзнялася</p>
<p>Да нябёс.</p>
<p>Ёсць крыж часамі дзе-нідзе,</p>
<p>А зоркі, зоркі, зоркі скрозь!</p>
<p> </p>
<p>Як год семнаццаты прыйшоў,</p>
<p>Крыжы схіліліся</p>
<p>На ніз,</p>
<p>І зоркі з полымя сцягоў</p>
<p>Ўзляцелі пераможна ўвысь!</p>
<p> </p>
<p> </p>
<h3><a id="chapter398"></a>* * *</h3>
<p>Я вельмі сонца ўсход люблю,</p>
<p>Чаму ж трывожны</p>
<p>Сёння ўсход —</p>
<p>Відаць, спазнаўшы ўсю зямлю,</p>
<p>Нямала ўбачыла нягод.</p>
<p> </p>
<p>І мо таму шляхі свае</p>
<p>Прайшоўшы там,</p>
<p>Дзе гром, дзе бой,</p>
<p>У нас чырвоным устае,</p>
<p>Нібы аблітае крывёй.</p>
<p> </p>
<p> </p>
<h3><a id="chapter399"></a>МУЗЫКА</h3>
<p>Ці чулі вы, як раыа-рана,</p>
<p>Калі раса па ўсёй зямлі,</p>
<p>Ўзлёт музыкі неспадзянай:</p>
<p>Ну, як сапраўдныя арганы,</p>
<p>Так граюць гай, сады, палі...</p>
<p> </p>
<p>Ах, як нам блізка і знаёма</p>
<p>З гадоў дзіцячых, маладых —</p>
<p>Вясновых рэчак дзіўны гоман,</p>
<p>Дажджоў цымбалы, бубны грому,</p>
<p>Жалейкі птушак паміж іх.</p>
<p> </p>
<p>А чулі вы, як восень просіць</p>
<p>Нас на канцэрт на сто ладоў,</p>
<p>А можа, чуць вам давялося,</p>
<p>Як грае ноч на скрыпках сосен</p>
<p>Смычкамі восеньскіх вятроў?</p>
<p> </p>
<p>І мне, прызнацца, з кожным годам</p>
<p>Зямлі гучанне ўсё мілей,</p>
<p>І ўдзень, і ўноч, ажно да ўсходу</p>
<p>Я пазнаваю, як прырода</p>
<p>Вучыла музыцы людзей.</p>
<p> </p>
<p> </p>
<h3><a id="chapter400"></a>* * *</h3>
<p>Адны пакуты —</p>
<p>Славы смага,</p>
<p>Нямала ведаў я такіх,</p>
<p>Калі сам верыў, бедалага,</p>
<p>Што незаменны ён для ўсіх.</p>
<p> </p>
<p>Пісаў штодня,</p>
<p>Упарта. Многа.</p>
<p>Вякамі марыў палымнець.</p>
<p>Памёр.</p>
<p>Прыкрылі некралогам,</p>
<p>І ўсёй вядомасці канец.</p>
<p> </p>
<p> </p>
<h3><a id="chapter401"></a>ЦІ Ж ГЭТА ПРАЎДА?..</h3>
<p>Жыццё ёсць шчасце —</p>
<p>Аксіёма!</p>
<p>Ды кожны з нас часовы госць.</p>
<p>З прычыны гэтае, вядома,</p>
<p>І да зямлі папрокі ёсць.</p>
<p> </p>
<p>Ці ж гэта добра,</p>
<p>Дайце рады,</p>
<p>Жыцця не ўбачыш, пражывеш,</p>
<p>Сама існуеш аж мільярды,</p>
<p>Чаму ж так мала нам даеш?!</p>
<p> </p>
<p> </p>
<h3><a id="chapter402"></a>І СМЕХ І ПЛАЧ...</h3>
<p>Як трапіць гора нам спаткаць,</p>
<p>Мы ўсе ў настроі і ў цяжкім,</p>
<p>А ў дзіцяня —</p>
<p>І смех і плач,</p>
<p>Адно змяняецца другім.</p>
<p> </p>
<p>Як хораша дзіцяці жыць,</p>
<p>Яго настрой усім відаць:</p>
<p>На тварык —</p>
<p>Хмарка набяжыць,</p>
<p>І ўраз — праменьчыкі гараць.</p>
<p> </p>
<p>Не можаш сцішыцца ніяк...</p>
<p>Глядзець зайздросна</p>
<p>На малых:</p>
<p>Ах, каб ды нам заплакаць так</p>
<p>І засмяяцца цераз міг.</p>
<p> </p>
<p> </p>
<h3><a id="chapter403"></a>НЕ МАГУ ПАГАДЗІЦЦА...</h3>
<p>Ну што ж, таварыш мой, скажаш,</p>
<p>Гады прамільгнулі, бы ў сне.</p>
<p>І дзеці,</p>
<p>Не раз я заўважыў,</p>
<p>Як месца ўступаюць і мне.</p>
<p> </p>
<p>А я ж ані жару, ні лёду</p>
<p>Яшчэ не баюся ані —</p>
<p>З усходу</p>
<p>Да сонца заходу</p>
<p>Праводжу за працаю дні.</p>
<p> </p>
<p>І я не сагнуты, як быццам,</p>
<p>Дый плечы мае — змагары,</p>
<p>Дык як жа, скажы,</p>
<p>Пагадзіцца,</p>
<p>Што й я ўжо сягоння стары?</p>
<p> </p>
<p> </p>
<h3><a id="chapter404"></a>ЧАС ПІША...</h3>
<p>Здаецца,</p>
<p>Бура альбо ціша,</p>
<p>А ты той самы, не другі,</p>
<p>А час на твары піша й піша —</p>
<p>Усе дарогі, ўсе шляхі,</p>
<p>Усе здабыткі і грахі.</p>
<p> </p>
<p>Ты, як заўсёды,</p>
<p>Захапляўся</p>
<p>І маладосцю і красой,</p>
<p>А час міжволі распісаўся —</p>
<p>Крыху прыгнутаю спіной,</p>
<p>Сівой, бялявай галавой.</p>
<p> </p>
<p>А ты —</p>
<p>На ўсё яшчэ харобры,</p>
<p>Не ўгледзеў, як твой час мінуў,</p>
<p>Калі ж у люстра глянуў добра,</p>
<p>Тады сваю мяжу адчуў</p>
<p>І толькі з болем уздыхнуў!</p>
<p> </p>
<p> </p>
<h3><a id="chapter405"></a>АРУ ДЛЯ ЎСІХ...</h3>
<p>Няўжо яно было такое</p>
<p>Святло з лучыны, з камінкоў.</p>
<p>Прайшлі часы перада мною</p>
<p>Сахі драўлянай і цапоў.</p>
<p> </p>
<p>Больш за паўвека долю стрэлі</p>
<p>І сталі мы на новы шлях,</p>
<p>Шырэла поле, мы дужэлі</p>
<p>І распрамляліся ў плячах.</p>
<p> </p>
<p>Мы сталлю новы час падкулі,</p>
<p>Пусцілі ў ход электра, газ,</p>
<p>А што ўжо думкай сіганулі,</p>
<p>Дык за Юпіцер і за Марс...</p>
<p> </p>
<p>Нам трэба гэтак, а няйначай,</p>
<p>Бо першымі мы мусім быць,</p>
<p>Я рады, што навокал бачу</p>
<p>Людзей, што й сілы не злічыць.</p>
<p> </p>
<p>Ды я і сам нібы са сталі,</p>
<p>Наш час складаней год былых,</p>
<p>Сабе дзяды й бацькі аралі,</p>
<p>А я сабе —</p>
<p>І дзеля ўсіх!</p>
<p> </p>
<p> </p>
<h3><a id="chapter406"></a>А Я ЧАКАЮ...</h3>
<p>Зіма, зіма... Вятры над гаем,</p>
<p>Шляхі снягамі замятае,</p>
<p>А я тых дзён, тых дрэў чакаю,</p>
<p>Як зашуміць зялёны строй</p>
<p>Між вішань з белаю фатой.</p>
<p> </p>
<p>Ды ім не вечна красавацца,</p>
<p>І стануць кветкі асыпацца,</p>
<p>Я ж пажадаю дні пабачыць,</p>
<p>Калі ўсё поле ў каласах,</p>
<p>Куды ні пойдзеш — хлебны пах.</p>
<p> </p>
<p>Ды песня жніўная спяецца</p>
<p>І зерне зберацца, звязецца,</p>
<p>Мне ж тыя дні усцешаць сэрца,</p>
<p>Калі галіны гне цяжар,</p>
<p>Нам несучы свой шчодры дар.</p>
<p> </p>
<p>Ды кінуць неба Беларусі</p>
<p>Шпакі, і журавы, і гусі,</p>
<p>А я пабачыць зноў памкнуся</p>
<p>І першы, быццам пух, сняжок,</p>
<p>І першы, быццам шкло, лядок.</p>
<p> </p>
<p>Нязменна дням жыцця мяняцца</p>
<p>І людзям з імі сустракацца,</p>
<p>І будзе лісце асыпацца,</p>
<p>І зноўку вішні зацвітуць...</p>
<p>Ды нам юнацтва не вярнуць.</p>
<p> </p>
<p> </p>
<h3><a id="chapter407"></a>ПРЫХОДЗІЦЬ РАНІЦА Ў АКНО...</h3>
<p>Вясной, амаль што кожны дзень,</p>
<p>Прыходзіць гэтак да мяне —</p>
<p>Праскочыць праз акно прамень</p>
<p>І разбяжыцца па сцяне...</p>
<p>На міг малінавым святлом</p>
<p>Ён на падстоллі заіскрыць,</p>
<p>То ўспыхне светлым матылём,</p>
<p>То здасца — крыллем зашуміць.</p>
<p>А за сцяной, штораз гучней,</p>
<p>Зазвоняць птушак галаскі,</p>
<p>Азвецца першым верабей,</p>
<p>За ім разыдуцца шпакі,</p>
<p>А там і ўвесь крылаты хор —</p>
<p>І спеў, і тлум, і грай, і свіст...</p>
<p>А там затахкаў і матор,</p>
<p>Паплыў у поле трактарыст.</p>
<p>А там і паравоз якраз</p>
<p>Вядзе сімфонію гудкоў,</p>
<p>А там загуў з цыстэрнай МАЗ,</p>
<p>Павёзшы з фермы малако.</p>
<p>А там кансервавы завод</p>
<p>Падаў гудок свой, паравы...</p>
<p>А там загуў і самалёт</p>
<p>З-пад Мінска ажно да Масквы.</p>
<p>А змоўк матор. З палёў чуваць,</p>
<p>З дзяўчат, з хлапцоў хтось заспяваў...</p>
<p>Ну дзе там, хіба можна спаць?</p>
<p>І я, ўсхапіўшыся, устаў!</p>
<p> </p>
<p> </p>
<h3><a id="chapter408"></a>ЧАПАЙ ПА ВУЛІЦЫ ІДЗЕ...</h3>
<p>Здаецца мне,</p>
<p>Што, смерць скарыўшы,</p>
<p>Жыве любімы наш герой —</p>
<p>Ідзе Чапай, Урал праплыўшы,</p>
<p>Па новай вуліцы сваёй.</p>
<p> </p>
<p>А па-над ёю зоркі, зоры,</p>
<p>І чырвань сцягаў навакол.</p>
<p>Ідзе па гораду,</p>
<p>Каторы</p>
<p>Прамчаў калісьці, як арол.</p>
<p> </p>
<p>Глядзяць у неба вежы смела,</p>
<p>Кварталы новых карпусоў.</p>
<p>Не, тут даўно</p>
<p>Няма ўжо белых,</p>
<p>Ні фабрыкантаў, ні купцоў.</p>
<p> </p>
<p>Ані купчых, ні іхніх трантаў,</p>
<p>Ані тракцірных зазывал.</p>
<p>Ідуць на плошчу</p>
<p>Дэманстранты,</p>
<p>Грыміць «Інтэрнацыянал»...</p>
<p> </p>
<p>І рады наш Чапай, вядома,</p>
<p>І думка вырасла свая;</p>
<p>Маё імя —</p>
<p>На кожным доме,</p>
<p>Дык значыць вуліца мая.</p>
<p> </p>
<p>Далей Чапай ідзе ў калонах,</p>
<p>І вочы кратае слязой,</p>
<p>Чытае радасна:</p>
<p>Будзённы,</p>
<p>І Варашылаў, і Лазо.</p>
<p> </p>
<p>А з вокнаў песні ручаямі,</p>
<p>І сэрца поўна пачуцця,</p>
<p>Дык вось яно,</p>
<p>За што з сябрамі</p>
<p>Не шкадавалі мы жыцця.</p>
<p> </p>
<p>Ідзе Чапай. Яму ў народзе —</p>
<p>Усюды адкрываюць шлях,</p>
<p>На плошчу Леніна</p>
<p>Выходзіць,</p>
<p>І сэрца быццам звонкі птах.</p>
<p> </p>
<p> </p>
<h3><a id="chapter409"></a>СПІЦЬ ЗЕРНЕ...</h3>
<p>Прыкрылі снягі і палі і імшары.</p>
<p>І ціша. Гамоняць яліны адны...</p>
<p>Спіць зерне на складах,</p>
<p>па свірнах і марыць,</p>
<p>Калі яго збудзяць праменні вясны.</p>
<p> </p>
<p>Калі на машынах наведаюць людзі</p>
<p>Ды зноў адвязуць іх да роднай зямлі,</p>
<p>Калі пакладуць ёй на цёплыя грудзі</p>
<p>І дні веснавыя напояць, калі?..</p>
<p> </p>
<p>А там ускалыша іх песняю вецер,</p>
<p>І лета прыгрэе сваёй цеплынёй,</p>
<p>А там, у калоссях, як золатца, дзеці</p>
<p>Памкнуцца да сэрца ізноў галавой.</p>
<p> </p>
<p>А там пазбіраюць іх жніўнай парою</p>
<p>І шмат захаваюць у шчыльны засек,</p>
<p>Каб зноўку па кругу пайсці чарадою,</p>
<p>Як зерні за зернямі кружаць спрадвек!</p>
<p> </p>
<p> </p>
<h3><a id="chapter410"></a>ЖЫЦЦЁ ПРАХОДЗІМ...</h3>
<p>Жыццё праходзім крок за крокам,</p>
<p>Глядзім удаль, перад сабой</p>
<p>Ды прыглядаемся навокал</p>
<p>І ўвысь — над нашай галавой.</p>
<p> </p>
<p>Трывожымся аб дзённым хлебе...</p>
<p>А даўшы волю перунам,</p>
<p>Нібы аўтографы на небе,</p>
<p>Маланка піша шчодра нам.</p>
<p> </p>
<p>То выблісне на міг адзіны,</p>
<p>То зыркне, хоць пагляд хавай,</p>
<p>То ляжа поперак ялінай,</p>
<p>То ўскіне клічнік у канцы.</p>
<p> </p>
<p>А то распішацца хваліста,</p>
<p>То скрывіць росчыркаў стаўбцы,</p>
<p>То скончыць кропкаю агністай,</p>
<p>То ўскіне клічнік у канцы.</p>
<p> </p>
<p>Мая ж, на боль, хавае памяць,</p>
<p>Ніхто не ведае аб тым,</p>
<p>Як распісалася вачамі</p>
<p>Даўно на сэрцы ты маім.</p>
<p> </p>
<p>Ты распісалася як быццам</p>
<p>Зусім жартоўна, на бягу...</p>
<p>Я ж не магу дасюль забыцца,</p>
<p>Паставіць кропкі не магу.</p>
<p> </p>
<p> </p>
<h3><a id="chapter411"></a>ЗА ЎСЁ ДАРАЖЭЙ...</h3>
<p>Бязмежны космас. Зор без ліку</p>
<p>Відаць узброеным вачам.</p>
<p>І не такою ўжо вялікай</p>
<p>Зямля здаецца сёння нам.</p>
<p> </p>
<p>Нас вабяць таямніцы далі,</p>
<p>Што з кожным днём усё бліжэй,</p>
<p>Зямля ж, дзе шчасце мы пазналі,</p>
<p>За ўсё на свеце даражэй.</p>
<p> </p>
<p>Менш космасу ў мільярдным разе,</p>
<p>Зямля, табе маё «люблю!..».</p>
<p>Ах, людзі, людзі... Мы ў адказе</p>
<p>За невялічкую Зямлю.</p>
<p> </p>
<p>А на Зямлі забойствы, войны,</p>
<p>Прад здзекам атамаў дрыжыць...</p>
<p>Ну, дайце ёй пажыць спакойна,</p>
<p>Каб вам самім спакойна жыць.</p>
<p> </p>
<p>Здабудзем розумам, рукамі</p>
<p>Ёй больш дажджоў і больш цяпла,</p>
<p>Каб гаманіла каласамі</p>
<p>І ў яркіх колерах цвіла.</p>
<p> </p>
<p> </p>
<h3><a id="chapter412"></a>* * *</h3>
<p>Я, чым далей, павольней крочу,</p>
<p>Між вельмі прагных не крычу,</p>
<p>Я ўжо нікому не зайздрошчу</p>
<p>І лёгкай славы не хачу.</p>
<p> </p>
<p>Маё найбольшае багацце —</p>
<p>У скарбах роднае зямлі.</p>
<p>Я дзякую жыццю і працы,</p>
<p>Яны далі мне, што маглі.</p>
<p> </p>
<p>Далі мне моц, далі каханне</p>
<p>І, каб заўжды ў шуканні жыў,</p>
<p>На кожны ранак адчуванне,</p>
<p>Што я чагосьці не зрабіў.</p>
<p> </p>
<p>Цяпер, каб як хацеў старацца,</p>
<p>Больш не зраблю і больш ярчэй,</p>
<p>Калі ж па шчырасці прызнацца,</p>
<p>Чаго б хацелася яшчэ?</p>
<p> </p>
<p>Каб цвёрдым крокам, станам гнуткім</p>
<p>Гару мінаў я — за гарой</p>
<p>І каб гады не вельмі хутка</p>
<p>Адлічвалі мне тэрмін свой.</p>
<p> </p>
<p>Я не прашу завельмі многа,</p>
<p>Каб хоць, як сёння, быў здароў,</p>
<p>Я ж на галоўную дарогу,</p>
<p>Здаецца, толькі і ўзышоў.</p>
<p> </p>
<p> </p>
<h3><a id="chapter413"></a>ЛЮДСКОЕ СЭРЦА</h3>
<p>У сэрцы нашым шмат прастору,</p>
<p>Яго не змераць сотняй міль,</p>
<p>Людское сэрца быццам мора,</p>
<p>У ім бывае шторм і штыль...</p>
<p> </p>
<p>Без душ сяброўскіх жыць не можа,</p>
<p>Між імі ззяе, як маяк...</p>
<p>А буйны вецер растрывожа,</p>
<p>Не супакоіцца ніяк.</p>
<p> </p>
<p>Ну што ж, у ім адценняў многа,</p>
<p>Калі б ні ціша, ні вятры,</p>
<p>Яно б не вабіла нікога</p>
<p>І хутка б згасла, без пары.</p>
<p> </p>
<p> </p>
<h3><a id="chapter414"></a>НАВАСЁЛ</h3>
<p> </p>
<div class="EPIGRAPH">
<p>Как будто</p>
<p>пришел</p>
<p>к социализму в гости...</p>
</div>
<div class="CLEAR"></div>
<p> </p>
<p class="sign">Ул. Маякоўскі</p>
<p>Як не надзівіцца Антон,</p>
<p>Нібы зямля не тая.</p>
<p>Зірк, узышоўшы на балкон,—</p>
<p>Іначай выглядае.</p>
<p> </p>
<p>Нібы шырэй у гэты час,</p>
<p>Такі разлёт адчуўся,</p>
<p>Да небасхілу аж калгас</p>
<p>Ягоны разгарнуўся.</p>
<p> </p>
<p>А вунь і лес і луг відзён,</p>
<p>Дзе пасвіць свой ён статак,</p>
<p>І задаволены Антон —</p>
<p>Нічога сабе хата.</p>
<p> </p>
<p>Кватэру знаным пастухом</p>
<p>Запрацаваў аддана —</p>
<p>На тры паверхі новы дом,</p>
<p>Вышэйшы, чым у пана.</p>
<p> </p>
<p>Ці мог падумаць ён калі</p>
<p>Аб гэтакім прасторы?..</p>
<p>Яшчэ падміргвае здалі</p>
<p>Ягоны панадворак,—</p>
<p> </p>
<p>Што пры дарозе, ля сасны,</p>
<p>Сваімі ўзвёў рукамі —</p>
<p>Малая хатка ў два акны,</p>
<p>Паветка з хлеўчукамі.</p>
<p> </p>
<p>І лазня, дзе ён печку склаў,</p>
<p>Зрабіў карыта з дубу,</p>
<p>І той асвер, што, як жураў,</p>
<p>Застыў з даўжэзнай дзюбай.</p>
<p> </p>
<p>Ён там пражыў час доўгі свой,</p>
<p>І знаюць ўсе — нягожа.</p>
<p>Але, як сёння, дык такой</p>
<p>Не ведаў ён раскошы —</p>
<p> </p>
<p>Жыві сабе, не знай пакут,</p>
<p>Адно — працуй старанна.</p>
<p>У тры пакоі новы кут,</p>
<p>Ды да таго ж і з ваннай.</p>
<p> </p>
<p>Малы кружочак толькі зруш,</p>
<p>Струмень, і адмысловы —</p>
<p>Цялёпкайся, а хочаш — душ,</p>
<p>Як дожджычак ліпнёвы.</p>
<p> </p>
<p>А трэ — мачалкай так і сяк</p>
<p>Ты можаш шаравацца...</p>
<p>Шкада, што венічкам ніяк</p>
<p>Там нельга пахвастацца.</p>
<p> </p>
<p>Цяпер, у гэтыя гады</p>
<p>І парыцца не кожны.</p>
<p>Але, каб толькі той бяды,</p>
<p>Без веніка жыць можна.</p>
<p> </p>
<p>Затое ў трубах ёсць цяпло,</p>
<p>А трэба — прахалода,</p>
<p>А ў вокнах сонейка, святло,</p>
<p>Кватэра — асалода!</p>
<p> </p>
<p>А ўранку, каб на працы быў,</p>
<p>Дык радыё гукала...</p>
<p>Не, так ніколі ён не жыў —</p>
<p>Пастух Антон Гурала.</p>
<p> </p>
<p> </p>
<h3><a id="chapter415"></a>* * *</h3>
<p>А быў ён, слоў гусіны статак,</p>
<p>Крыклівы, ды без ладу ў ім —</p>
<p>Паэзіі маёй пачатак</p>
<p>Быў і складаным і цяжкім.</p>
<p> </p>
<p>Як па жвіры, ішоў я босы,</p>
<p>Мяне калола і пякло,</p>
<p>Душа ірвалася ў нябёсы,</p>
<p>Ды ведаў-крылляў не было.</p>
<p> </p>
<p>І я, як тая рыба, біўся,</p>
<p>Як свой кірунак выбіраў,</p>
<p>І ў недавучаных вучыўся,</p>
<p>Недапаэтаў прызнаваў,—</p>
<p> </p>
<p>Пакуль не выбіўся, як трэба,</p>
<p>Бо верыў, смела ўдаль глядзеў</p>
<p>І чорнаму не здрадзіў хлебу,</p>
<p>Які з вялікім смакам еў.</p>
<p> </p>
<p> </p>
<h3><a id="chapter416"></a>АПОШНІЯ ПАВЕДАМЛЕННІ</h3>
<p>Ад рання да ночы, нязменна</p>
<p>Ўвесь час, калі толькі не ў сне,</p>
<p>Апошнія паведамленні,</p>
<p>Як ежа, патрэбныя мне.</p>
<p> </p>
<p>Дзе ў свеце здарэнне якое,</p>
<p>На доле ці ў стромых гарах,</p>
<p>Лятуць яны з кулі зямное</p>
<p>Па розных, нябачных шляхах.</p>
<p> </p>
<p>І з радасці, шчасця ці з гора,</p>
<p>То словам, то слоў ручаём,</p>
<p>То ветрыкам свежым адораць,</p>
<p>То раптам удараць як гром.</p>
<p> </p>
<p>Найболей жа ціха і роўна,</p>
<p>Жадаючы весткі падаць...</p>
<p>Ды сэрцу усё ж неспакойна,</p>
<p>Яму ж усё хочацца знаць.</p>
<p> </p>
<p>І як там, што ў шахтах здабыта,</p>
<p>І сталі зварылі ці шмат?</p>
<p>І як наліваецца жыта,</p>
<p>І як, ці паспеў вінаград...</p>
<p> </p>
<p>І як там, наколькі наперад,</p>
<p>За волю прайшлі змагары,</p>
<p>І як там ідуць піянеры,</p>
<p>Ці зырка гараць іх кастры?</p>
<p> </p>
<p>І як там, калі давядзецца,—</p>
<p>У космас ляцець і каму?..</p>
<p>І з песняй таварыша стрэцца</p>
<p>І мо пазайздросціць яму.</p>
<p> </p>
<p>А можа, і ўздыме натхненне,</p>
<p>Што хутка канец і вайне...</p>
<p>Апошнія паведамленні,</p>
<p>Як ежа, патрэбныя мне!</p>
<p> </p>
<p> </p>
<h3><a id="chapter417"></a>А ДНІ, ШТО МАЛАНКІ, У НАС...</h3>
<p>А дні, што маланкі, ў нас,</p>
<p>За тыднямі — месяц, год...</p>
<p>Вазьмі мяне, новы час.</p>
<p>Вазьмі мяне ў свой паход!</p>
<p> </p>
<p>Вядома — я не прыстаў,</p>
<p>Нямала й хачу пажыць —</p>
<p>На вахту любую стаў,</p>
<p>Я ведаю, што рабіць.</p>
<p> </p>
<p>Пайшлі мяне ў стэп, тайгу,</p>
<p>Ты будзеш здабытак мець,</p>
<p>Адно, чаго не магу,—</p>
<p>На Месяц і Марс ляцець.</p>
<p> </p>
<p>Я дужы. Да снежных гор</p>
<p>З нізіны ж узняцца змог,</p>
<p>Ні вецер, ніякі мор</p>
<p>Ніколі не збілі з ног.</p>
<p> </p>
<p>Хай цяжка было рукам,</p>
<p>Мяне не злажыў і боль.</p>
<p>Не пагражала грудзям</p>
<p>Ніякая ў свеце моль.</p>
<p> </p>
<p>Я выстаяў многа раз</p>
<p>Супроць немалых нягод,</p>
<p>Вазьмі мяне, новы час,</p>
<p>Вазьмі мяне ў свой паход!</p>
<p> </p>
<p> </p>
<h3><a id="chapter418"></a>ВОЙНЫ Б НЕ З’ЯЎЛЯЛІСЯ...</h3>
<p>Войны ўсякія былі,</p>
<p>Шмат ад іх бядачылі —</p>
<p>Пачыналі са стралы,</p>
<p>Са смалы гарачае.</p>
<p>Ямы ладзілі, равы...</p>
<p>Стаўшы сілай ратнаю,</p>
<p>Падышлі да булавы,</p>
<p>Да мяча булатнага.</p>
<p>А пасля пайшлі палкі</p>
<p>З рознымі брыгадамі —</p>
<p>Кулі, шаблі і штыкі,</p>
<p>Бомбы са снарадамі.</p>
<p>Танкі з жудасным агнём</p>
<p>Рушылі лавінамі,</p>
<p>Засыпалі, як дажджом,</p>
<p>Мінамёты мінамі.</p>
<p>А вайна мацнее, чуць,</p>
<p>Што ні год навінкамі...</p>
<p>Самалёты смерць нясуць</p>
<p>Атамнай начынкаю.</p>
<p>Досыць войнаў.</p>
<p>Час канчаць</p>
<p>З войнамі няспыннымі,</p>
<p>А дзе выйсце тое ўзяць?</p>
<p>Бачу я адзінае —</p>
<p>Каб народы ўсёй зямлі</p>
<p>Нашых дум трымаліся,</p>
<p>Каб усталі, што зляглі,—</p>
<p>Войны б не з’яўляліся!</p>
<p> </p>
<p> </p>
<h3><a id="chapter419"></a>РАЗМОВА З ЭЛЬБРУСАМ</h3>
<p>Больш сорак год, як бачаць вочы</p>
<p>Цябе ў праменнай вышыні,</p>
<p>І я, Эльбрус, табе зайздрошчу —</p>
<p>Што не змяніўся ты ані.</p>
<p> </p>
<p>Магутнаму, такое сілы,</p>
<p>Што ўзрос плячамі аж да зор —</p>
<p>Ды як зямля цябе стварыла,</p>
<p>Срабрыстага, між чорных гор?</p>
<p> </p>
<p>Я, пастарэўшы, пасівелы,</p>
<p>Зноў рады гаварыць з табой,</p>
<p>Ты ж, як раней, крыштальна-белы,</p>
<p>З нязменна гордай галавой.</p>
<p> </p>
<p>Ты, як маяк між чорнай ночы,</p>
<p>Далёка бачышся з нізін.</p>
<p>І я, Эльбрус, табе зайздрошчу,</p>
<p>Ды толькі хіба я адзін?</p>
<p> </p>
<p> </p>
<h3><a id="chapter420"></a>МЫ ДЗЕЦІ ЎСЕ АДЗІНАЙ МАЦІ...</h3>
<p>Гады праходзяць за гадамі</p>
<p>У бурных дзеях на зямлі...</p>
<p>Нямала зроблена і намі.</p>
<p>І чуецца: «...Вось мы былі!..»</p>
<p> </p>
<p>Канечне, кожны на рабоце</p>
<p>Сябе дарэшты аддаваў.</p>
<p>Канечне, мы былі на ўзлёце</p>
<p>І ў самым пекле розных спраў.</p>
<p> </p>
<p>Канечне, мы недасыпалі</p>
<p>І елі хлеб скупы з асцём.</p>
<p>Крыві нямала пралівалі,</p>
<p>Ахвяравалі і жыццём.</p>
<p> </p>
<p>Канечне, з нас былі героі,</p>
<p>Адолеўшыя час цяжкі,</p>
<p>Затое бачылі такое,</p>
<p>Чаго не бачылі вякі.</p>
<p> </p>
<p>Зрабілі мы ў сваёй Радзіме</p>
<p>Усё, каб далі расцвілі,</p>
<p>Але нашто прад маладымі</p>
<p>Хваліцца нам: «Вось мы былі!..»</p>
<p> </p>
<p>Яшчэ няскончана дарога,</p>
<p>І прад нябачаным стаім.</p>
<p>Канечне, мы стварылі многа,</p>
<p>Ды хопіць спраў і маладым.</p>
<p> </p>
<p>І гарту поўная, адвагі,</p>
<p>Сказаць нам можа маладосць,—</p>
<p>З пашанай, з добраю павагай:</p>
<p>— Так, вы былі!.. Мы ж сёння ёсць!</p>
<p> </p>
<p>І гэта так! Яны аддана</p>
<p>Кладуць сягоння ў Заўтра шлях,</p>
<p>І праўда, варта толькі глянуць —</p>
<p>Які ж узлёт, які размах!</p>
<p> </p>
<p>У цаліну жыццё ўдыхнулі,</p>
<p>Партыйны здзейсніўшы наказ,</p>
<p>Яны і ў космас сіганулі,</p>
<p>Наш герб паклаўшы аж на Марс.</p>
<p> </p>
<p>Ідуць сцяжынамі крутымі</p>
<p>З адкрыццяў верай у вачах,</p>
<p>І за ракетамі такімі,</p>
<p>Што нашым ворагам на страх.</p>
<p> </p>
<p>Ах, як з іх кожны ганарыцца,</p>
<p>Што можа край абараніць!..</p>
<p>Навошта ж гэтак нам дзяліцца,</p>
<p>Хто што зрабіў, каму рабіць?..</p>
<p> </p>
<p>А множым мы адно багацце,</p>
<p>І кожнаму час выпаў свой.</p>
<p>Мы дзеці ўсе адзінай маці,</p>
<p>І ўсе мы роўна любы ёй!</p>
<p> </p>
<p> </p>
<h3><a id="chapter421"></a>СЯБРАМ-ПЕРАКЛАДЧЫКАМ</h3>
<p>Мастацтва роднай Беларусі,</p>
<p>Як выраслі шляхі твае,</p>
<p>Бо дзе я, дзе ні апынуся,</p>
<p>Я чую —</p>
<p>Беларусь пяе...</p>
<p> </p>
<p>Паэзіі і нашай крылы</p>
<p>Узняты сотняй братніх моў!</p>
<p>Не, мы яшчэ не ацанілі</p>
<p>Яе шматлікіх галасоў.</p>
<p> </p>
<p>Тых галасоў, што загучалі</p>
<p>Праз вусны родных нам братоў —</p>
<p>На струны ўласныя паклалі</p>
<p>Іх шмат выдатнейшых майстроў.</p>
<p> </p>
<p>І палымнеюць песні ў сэрцах,</p>
<p>І праз вякі ім жыць і жыць...</p>
<p>І трэба ведаць,</p>
<p>мне паверце,</p>
<p>Нялёгка гэткае рабіць.</p>
<p> </p>
<p>Каб перадаць усім, як трэба,</p>
<p>Каб аж запеніла ў грудзях,</p>
<p>Усю красу зямлі і неба,</p>
<p>Бароў і рэчак колер, пах...</p>
<p> </p>
<p>Каб не забыцца ні чагосьці,</p>
<p>А асцярожна ўсё забраць,</p>
<p>Каб кубак дум і прыгажосці,</p>
<p>Наліты да краёў, падаць.</p>
<p> </p>
<p>Каб з зачарпнутага з крыніцы</p>
<p>Данесці, кроплі не разліць,</p>
<p>Каб з кубка, што не замуціцца,</p>
<p>Даць чытачу усмак папіць.</p>
<p> </p>
<p>І вось за гэту ласку, працу</p>
<p>Хачу падзякаваць я вам —</p>
<p>І масквічам, і ленінградцам,</p>
<p>Ва ўсіх рэспубліках сябрам.</p>
<p> </p>
<p>За тое, што і наша слова</p>
<p>Ўлілося ў россып яркіх зор,</p>
<p>Што ўзнёслае з бароў сасновых</p>
<p>Гучыць між стэпаў і між гор.</p>
<p> </p>
<p> </p>
<h3><a id="chapter422"></a>ВЯСЁЛКА</h3>
<p>Ах, як нам вясёлкі ззялі</p>
<p>У юначую вясну!</p>
<p>А яшчэ Вясёлкай звалі</p>
<p>Камсамолку мы адну.</p>
<p> </p>
<p>Усміхнецца, зарагоча,</p>
<p>Жарты з вуснаў агнявых...</p>
<p>А галоўка, твар і вочы —</p>
<p>Колькі колераў жывых.</p>
<p> </p>
<p>Нас вясёлка ў высі звала,</p>
<p>Што з’яўлялася, як госць,</p>
<p>І паўнеба чаравала...</p>
<p>Ну, а наша — ўсіх, як ёсць!</p>
<p> </p>
<p>Нас усіх яна скарыла,</p>
<p>Мы хадзілі чарадой,</p>
<p>А яна найболей кпіла,</p>
<p>А надзеі — ніякой.</p>
<p> </p>
<p>Ды прыпала ж ёй, гарачай,</p>
<p>На адным пагляд спыніць...</p>
<p>З тых часоў — вясёлку ўбачу,—</p>
<p>Сэрца ў смутку зашчыміць!..</p>
<p> </p>
<p> </p>
<h3><a id="chapter423"></a>АБЫ-ЯКОЙ НЕ ЗАСТАВАЙСЯ!</h3>
<p>Каб старасць</p>
<p>Рана не спасцігла,—</p>
<p>Дай пагарэць сваёй крыві,</p>
<p>Не будзь, як халадзец, застыглай,</p>
<p>А ўсімі фарбамі жыві.</p>
<p> </p>
<p>Ты перасудаў не лякайся,</p>
<p>Што людзі зложаць у паспех,</p>
<p>А ты мяняйся, ты мяняйся,</p>
<p>Як гнеў —</p>
<p>На любасць,</p>
<p>Плач —</p>
<p>На смех.</p>
<p> </p>
<p>Прывабнага не адцурайся</p>
<p>І выпі шчасця поўны коўш.</p>
<p>І ты мяняйся, ты мяняйся —</p>
<p>Як змрок —</p>
<p>На сонца,</p>
<p>Суш —</p>
<p>На дождж!</p>
<p> </p>
<p> </p>
<h3><a id="chapter424"></a>КАЎКАЗСКІЯ ЗАМАЛЁЎКІ</h3>
<p>У сінь вышынь Каўказ прыбраны.</p>
<p>Між стромых гор —</p>
<p>Лугі, палі,</p>
<p>І, як зялёныя фантаны,</p>
<p>Таполі рвуцца з-пад зямлі.</p>
<p> </p>
<p>І шум ядлоўцу на сцяжынках,</p>
<p>І клёкаты арла</p>
<p>Здалёк,</p>
<p>І гоман срэбнай ручаінкі,</p>
<p>Нібы гаранкі галасок.</p>
<p> </p>
<p>А горы скрозь, куды ні выйсці.</p>
<p>Гняздо на іх —</p>
<p>То горца дом.</p>
<p>А скалы, скалы...</p>
<p>Хто калісьці</p>
<p>Насек іх дужым калуном?</p>
<p> </p>
<p>Глядзіш на іх. Расце здзіўленне —</p>
<p>Ў бяздонне гледзячы</p>
<p>на дол,</p>
<p>Сасна трымаецца карэннем,</p>
<p>Як быццам кіпцямі арол.</p>
<p> </p>
<p>А воблакі, нябёсаў хвалі,</p>
<p>Што пух,</p>
<p>Напоўнілі прастор.</p>
<p>Няздарма бога малявалі</p>
<p>На гэтых воблаках між гор.</p>
<p> </p>
<p> </p>
<h3><a id="chapter425"></a>ЧАМУ Я ГЭТАК ВАС ЛЮБЛЮ?</h3>
<p>Я не магу на вас забыцца,</p>
<p>Вы ўсе са мной,</p>
<p>Як нават сплю.</p>
<p>Не, вы скажыце, вы скажыце,</p>
<p>Чаму я гэтак вас люблю?</p>
<p> </p>
<p>Бярозу тую — мнагаплачку,</p>
<p>Што ля бацькоўскага двара,</p>
<p>І тую рэчачку Вушачку,</p>
<p>Якой далёка да Дняпра...</p>
<p> </p>
<p>І той лужок, дзе давялося</p>
<p>Брысці не раз між трыснягоў,</p>
<p>І той гаёк з кашлатых сосен,</p>
<p>Якім — куды да тапалёў!</p>
<p> </p>
<p>І тую ўтульную мясцінку,</p>
<p>Дзе мы пілі кляновы сок,</p>
<p>І тую вузкую сцяжынку,</p>
<p>Што быццам жоўты паясок.</p>
<p> </p>
<p>Чаму ж лавіць лічу найлепш я</p>
<p>У нашай ціхай рэчцы рыб,</p>
<p>Чаму здаецца прыгажэйшым</p>
<p>Мне ў нашым лесе кожны грыб?</p>
<p> </p>
<p>Чаму ласкавей дождж цярушыць</p>
<p>І пах больш чуткі медуніц,</p>
<p>Чаму адменны смак у грушаў,</p>
<p>У сліў, у вішань, у чарніц?..</p>
<p> </p>
<p>Я вас даўно</p>
<p>Пакінуў быццам,</p>
<p>Ды ўсе са мной, як нават сплю...</p>
<p>Не, вы скажыце, вы скажыце,</p>
<p>За што я гэтак вас люблю?!</p>
<p> </p>
<p> </p>
<h3><a id="chapter426"></a>РАКА</h3>
<p>З бароў, з дуброў</p>
<p>З крыніц, лугоў,</p>
<p>Дзе трыснягі,</p>
<p>Дзе асака —</p>
<p>Цячэ рака,</p>
<p>Цячэ рака...</p>
<p> </p>
<p>Праз шум травы,</p>
<p>Праз паплавы.</p>
<p>Паміж палёў</p>
<p>І мурагоў —</p>
<p>Як ланцужок,</p>
<p>Як паясок.</p>
<p> </p>
<p>Ёй пасабіць</p>
<p>Ручай бяжыць,</p>
<p>І чым далей,—</p>
<p>Рака шырэй,</p>
<p>Ды ўжо й відны</p>
<p>На ёй чаўны.</p>
<p> </p>
<p>Паміж бяроз</p>
<p>Я з ёй узрос,</p>
<p>Лёс выпаў мой</p>
<p>Заўсёды з ёй</p>
<p>Ісці, плысці</p>
<p>Ва ўсім жыцці.</p>
<p> </p>
<p>Пад гул гадоў</p>
<p>З ракой ішоў,</p>
<p>Рака шмат раз</p>
<p>Вяла мне сказ,</p>
<p>Ляцела ўдаль</p>
<p>Гамонка хваль.</p>
<p> </p>
<p>Шмат пекнаты</p>
<p>Схавала ты —</p>
<p>Кахання жар,</p>
<p>Юначых мар,</p>
<p>Гульні разбег,</p>
<p>Дзіцячы смех.</p>
<p> </p>
<p>Але й жуды</p>
<p>Былі гады,</p>
<p>Што неслі кроў</p>
<p>Да берагоў.</p>
<p>Паўнела скрозь</p>
<p>Рака ад слёз.</p>
<p> </p>
<p>Ды ў днях цяжкіх</p>
<p>Прагнала ўсіх</p>
<p>Ад берагоў</p>
<p>Ты чужакоў,</p>
<p>Свой змыла кут</p>
<p>Ад злых пакут.</p>
<p> </p>
<p>Рака, мой лёс!</p>
<p>З табой я рос,</p>
<p>Я рад вітаць</p>
<p>І адчуваць,</p>
<p>Як ты плывеш,</p>
<p>Як ты пяеш!</p>
<p> </p>
<p> </p>
<h3><a id="chapter427"></a>НЕБА</h3>
<p>Дыханне ніў, і луста хлеба,</p>
<p>І радасць зроку, спеў галля...</p>
<p>Ах, неба,</p>
<p>неба,</p>
<p>неба,</p>
<p>неба —</p>
<p>Як прагне да цябе зямля!</p>
<p> </p>
<p>Ты для зямлі — яе патрэба,</p>
<p>Ці ты ў ясноце, ці ў журбе.</p>
<p>Ах, неба,</p>
<p>неба,</p>
<p>неба,</p>
<p>неба —</p>
<p>Мы рвёмся змалку да цябе.</p>
<p> </p>
<p>Як прагне тваёй ласкі глеба,</p>
<p>Твайго цяпла, дажджоў тваіх —</p>
<p>Ах, неба,</p>
<p>неба,</p>
<p>неба,</p>
<p>неба —</p>
<p>Краса ты колераў усіх.</p>
<p> </p>
<p>То быццам шоўк, то быццам зрэб’е</p>
<p>То крэп, разгневана калі...</p>
<p>Ах, неба,</p>
<p>неба,</p>
<p>неба,</p>
<p>неба —</p>
<p>Табе малюся і зямлі.</p>
<p> </p>
<p> </p>
<h3><a id="chapter428"></a>ІІ</h3>
<p> </p>
<h4><a id="chapter429"></a>ПАЭМА</h4>
<p> </p>
<h4><a id="chapter430"></a></h4>
<center></center>
<p> </p>
<h3><a id="chapter431"></a>ІІІ</h3>
<p> </p>
<h4><a id="chapter432"></a>ВЕРШЫ</h4>
<p> </p>
<h3><a id="chapter433"></a>ПАМЯЦІ ГЕРОЯЎ</h3>
<p>Хто страціў бацьку, брата, сына...</p>
<p>Іх шмат недачакалі мы.</p>
<p>Яны ад Волгі да Берліна</p>
<p>Адбілі ўсё сваімі грудзьмі.</p>
<p> </p>
<p>Іх зрэдку па адным хавалі,</p>
<p>У братніх могілках яны,</p>
<p>Калі б усе, што леглі, ўсталі,—</p>
<p>Ніколі б не было вайны.</p>
<p> </p>
<p>Салдаты мужнасці, адвагі,</p>
<p>Крыві нямала пралілі,</p>
<p>Калі б пафарбаваць ёй сцягі —</p>
<p>Усю б планету спавілі.</p>
<p> </p>
<p> </p>
<h3><a id="chapter434"></a>РУСКІ Ў КОСМАСЕ</h3>
<p>Ён чалавек. Ды ўвысь узмаху</p>
<p>Ніхто такога не зрабіў,</p>
<p>І вось ён першы, быццам птаха,</p>
<p>Пархнуўшы з карабля, паплыў.</p>
<p>Сусвет прад ім. Але дарога</p>
<p>Даўно ўжо вывучана ім —</p>
<p>Адзін, як бог, і нават богу</p>
<p>Не давялося быць такім.</p>
<p>Між зор нязвыклых пралятае,</p>
<p>Арбіты невядомы круг.</p>
<p>Адзін. Ды побач, адчувае,</p>
<p>Ёсць камандзір яго і друг.</p>
<p>Сяброўская ідзе размова</p>
<p>Аб тым, як што і след зрабіць —</p>
<p>І рускае важкае слова</p>
<p>На ўсю Галактыку гучыць.</p>
<p>І свет глядзіць, што за нагода</p>
<p>На нечуваны той палёт —</p>
<p>Плыве ў бяздонні сын народа,</p>
<p>А што за волат той народ!</p>
<p> </p>
<p> </p>
<h3><a id="chapter435"></a>САЛДАТЫ</h3>
<p>Адгулі віхуры ў сорак пятым,</p>
<p>Хай бы ім ніколі не прыйсці,</p>
<p>Дык сядай, бывалыя салдаты,</p>
<p>Пагаворым шчыра аб жыцці.</p>
<p>Дваццаць год, а толькі ўчора быццам</p>
<p>Скончылі нялёгкі мы паход —</p>
<p>Першае, чым можам</p>
<p>пахваліцца,</p>
<p>Што за малайчына наш народ.</p>
<p>Кожны кажа: добра ваявалі,</p>
<p>Бо, як вораг рушыўся да нас,</p>
<p>Недаелі мы і недаспалі,</p>
<p>Надавалі ж катам і ў запас.</p>
<p>Знаюць, паспыталі нашу сілу,</p>
<p>Хто ж ізноў, як той бандыт, крычыць,</p>
<p>Гэта з тых, каго адна магіла</p>
<p>Можа назаўсёды навучыць.</p>
<p>Не, не пусцім іх да нашай хаты,</p>
<p>Можам раду добрую знайсці,</p>
<p>Дык сядай, бывалыя салдаты,</p>
<p>Пагаворым шчыра аб жыцці.</p>
<p>Як Радзіма наша працавала,</p>
<p>Як натхнёна працаваў народ —</p>
<p>Дваццаць год. І зроблена</p>
<p>нямала,</p>
<p>Хоць у гэтым наша кроў і</p>
<p>пот.</p>
<p>Мы праходзім сямімільным</p>
<p>крокам,</p>
<p>У народа-волата пастаць,</p>
<p>Ну, а што ўзляцелі мы</p>
<p>высока —</p>
<p>Можа ўсім і месяц расказаць.</p>
<p>Мы жадаем брацкай дружбы</p>
<p>шчыра,</p>
<p>Нашы мары — толькі ў міры жыць,</p>
<p>У руках у нас паходня міру</p>
<p>Над усёй планетаю гарыць.</p>
<p>З кожным годам множыцца</p>
<p>багацце</p>
<p>І для ўсіх жаданае відно,</p>
<p>Нашы грудзі поўныя ад</p>
<p>шчасця,</p>
<p>Ды яшчэ трывожыць нас</p>
<p>адно —</p>
<p>Хтосьці кліча на змаганне</p>
<p>з намі,</p>
<p>Хтосьці кліча выйсці супраць</p>
<p>нас,</p>
<p>Ну, а выйдуць — выйдзем мы</p>
<p>з сынамі,</p>
<p>Так ударым і ў апошні раз!</p>
<p> </p>
<p> </p>
<h3><a id="chapter436"></a>ДЖОН РЫД</h3>
<p>Сніцца мне,— і гэта не прывід,—</p>
<p>Мабыць, мара выплыла мая —</p>
<p>Ад сцяны Крамля пайшоў Джон Рыд,</p>
<p>Шмат дзе з ім страчаюся і я.</p>
<p> </p>
<p>А Джон Рыд прыйшоў</p>
<p>у Вашынгтон,</p>
<p>Не таму, што змусіла нуда,</p>
<p>Хмура ён глядзіць на Пентагон,</p>
<p>Ад каго на свет уся бяда.</p>
<p> </p>
<p>Ў Джона Рыда несканчоны шлях,</p>
<p>З дзён дзяцінства вырас ён такім,</p>
<p>З неграмі ідзе ў адных радах,</p>
<p>Негры Алабамы сёння з ім.</p>
<p> </p>
<p>Ён народ даўно пакінуў свой,</p>
<p>Быццам да свабоды на зары,</p>
<p>А паміж в’етнамцаў у Донг-Хой,</p>
<p>Дзівіцца, што ў небе за звяры?</p>
<p> </p>
<p>Землякі. Не верыцца яму,</p>
<p>Ды глядзіць пад бомбаў гул</p>
<p>і свіст —</p>
<p>Гэта з тых, што садзяць у турму</p>
<p>Усіх, хто кажа горда: камуніст!</p>
<p> </p>
<p>Што ж ты вырабляеш,</p>
<p>Уол-стрыт,</p>
<p>Згінеш сам, хоць кінеш чорны след,</p>
<p>Верыць у наступнае Джон Рыд —</p>
<p>Будзе жыць Амерыка як след.</p>
<p> </p>
<p> </p>
<h3><a id="chapter437"></a>* * *</h3>
<p>З нас кожны з тайнаю сваёй.</p>
<p>Вось я іду,</p>
<p>іду — маўчу.</p>
<p>Ніхто не бачыць, што са мной.</p>
<p>А я да болю</p>
<p>так хачу,</p>
<p>Каб сёння з Ільічом між нас</p>
<p>Жылі і Пушкін</p>
<p>і Талстой,</p>
<p>Каб першы я ўзляцеў на Марс,</p>
<p>Навек мы скончылі</p>
<p>з вайной!</p>
<p>І на буржуя прыйдзе звод.</p>
<p>Буржуем</p>
<p>пудзіла завуць.</p>
<p>Кастрычніку —</p>
<p>аж трыста год!</p>
<p>Са мной сябры.</p>
<p>І я жыву!..</p>
<p>Эх, мары, мары...</p>
<p>Мой жа твар</p>
<p>сцвярджае: я часовы госць.</p>
<p>Зямля й мяне з праўдзівых мар</p>
<p>Забера гэткага,</p>
<p>як ёсць.</p>
<p> </p>
<p> </p>
<h3><a id="chapter438"></a>* * *</h3>
<p>Пакуль жывём, датуль шукаем.</p>
<p>Знаходкам рады мы сваім,</p>
<p>Ды не відаць адкрыццям краю.</p>
<p>Як і канца не бачна ім.</p>
<p> </p>
<p>Ах, як усё яно складана —</p>
<p>Сусвет... і песня салаўя...</p>
<p>Яшчэ як след не разгаданы</p>
<p>Шляхі пчалы і мураўя.</p>
<p> </p>
<p> </p>
<h3><a id="chapter439"></a>НАДЗЕЯ</h3>
<p>Як з чорнай ночы, праз завеі,</p>
<p>Імкнеш патрапіць да святла —</p>
<p>Вядзі мяне, мая надзея,</p>
<p>Як і дагэтуль ты вяла.</p>
<p> </p>
<p>Няхай праз боль і перашкоды,</p>
<p>Праз непамыснасці ў жыцці —</p>
<p>Мяне прыводзіла заўсёды,</p>
<p>Куды хацелася прыйсці.</p>
<p> </p>
<p>Як сэрца кліч і гарт саспеюць,</p>
<p>Правер ты накірунак свой —</p>
<p>Заўсёды спраўдзіцца надзея,</p>
<p>Калі дапамагаеш ёй.</p>
<p> </p>
<p> </p>
<h3><a id="chapter440"></a>* * *</h3>
<p>Як шротам, кроплі дажджавыя</p>
<p>Павыбілі дарог пяскі.</p>
<p>І паразвесілі рабіны</p>
<p>Свае чырвоныя сцяжкі.</p>
<p> </p>
<p>Празрысты ранак на ігліцах</p>
<p>Паначапляў з крышталю слёз</p>
<p>І павуцінне, быццам струны,</p>
<p>Напяў паміж ялін, бяроз.</p>
<p> </p>
<p>Пажоўклы ліст пад гоман ветру</p>
<p>Пацалаваў маё вакно...</p>
<p>Чакае сэрца</p>
<p>І чагосьці</p>
<p>Зашмат трывожыцца яно.</p>
<p> </p>
<p> </p>
<h3><a id="chapter441"></a>* * *</h3>
<p>Малым, шукаўшы разумення,</p>
<p>Ці летнім днём, ці ў снегавей,</p>
<p>І я стаяў у задуменні —</p>
<p>А што за лесам, што далей?..</p>
<p> </p>
<p>Пазнаў нямала за жыццё я,</p>
<p>А больш хацелася б, глыбей,</p>
<p>Як бы і сёння прада мною —</p>
<p>А што за лесам, што далей?..</p>
<p> </p>
<p> </p>
<h3><a id="chapter442"></a>МАРЫ</h3>
<p>Няўжо часіна ўжо такая,</p>
<p>Што я цікавасць мог згубіць,</p>
<p>Цябе не ведаю,</p>
<p>Не знаю,</p>
<p>Але ты мусіш,</p>
<p>Мусіш быць!</p>
<p> </p>
<p>Я не апошні і не першы,</p>
<p>Я клікаю цябе адну...</p>
<p>Бо, як і ўсе,</p>
<p>Зіму сустрэўшы,</p>
<p>Я мару прагна</p>
<p>Пра вясну!</p>
<p> </p>
<p> </p>
<h3><a id="chapter443"></a>* * *</h3>
<p>У век адкрыццяў знамянальных</p>
<p>З машынамі яно лягчэй,</p>
<p>Ды без электравылічальнай</p>
<p>Кахаюць так, як і раней.</p>
<p> </p>
<p>Яно, бясспрэчна, вельмі зручна</p>
<p>У час наш вынаходны жыць,</p>
<p>Але ж і тэхніцы выключнай</p>
<p>Удараў сэрца не злічыць.</p>
<p> </p>
<p>Калі пакліча хто сягоння,</p>
<p>Абы жар сэрца не пагас,</p>
<p>Я і без розных электронаў</p>
<p>З’яўлюся ў самы пэўны час.</p>
<p> </p>
<p>Сватамі аўтаматы сталі,</p>
<p>Цікава ўсё, як ні кажы;</p>
<p>Мы ж лепш сябровак выбіралі —</p>
<p>Пачуццямі сваёй душы.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>