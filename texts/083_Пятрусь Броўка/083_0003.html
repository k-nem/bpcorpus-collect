<div class="container">
<div class="book-utils">
<div id="qrcode"></div>
<a href="/Piatrus_Brouka/Backau_dom.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1947 -->
<!-- HEADER_FIELD Edition: Броўка П. Збор твораў: У 9 т. - Т. 2. Вершы, паэмы, 1941-1953.- Мн.: Маст. літ., 1987.- с. 287-295 -->
<!-- HEADER_FIELD FirstPublicationYear: 1947 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Бацькаў дом -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Бацькаў дом</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Праўдзіва ўвесь сцвярджае люд:</p>
<p>Няма радней, чым родны кут.</p>
<p>Калі страха</p>
<p>Над галавой,</p>
<p>Калі дымок</p>
<p>Па-над страхой,</p>
<p>Тады на сэрцы супакой.</p>
<p> </p>
<p>Ляжыць да нашых ціхіх хат</p>
<p>Сцяжынак</p>
<p>І дарожак шмат,</p>
<p>Дзе, можа, й ты калісьці ўзрос</p>
<p>Пад гоман сосен і бяроз.</p>
<p> </p>
<p>Вось аб прыстанішчы адным</p>
<p>Хачу паведаць сёння ўсім.</p>
<p> </p>
<p>Яшчэ задаўна,</p>
<p>Пры цары,</p>
<p>Стаяла хатка на гары,</p>
<p>Як бы зірнуць вакол сяла</p>
<p>Яна на ўзгорак узышла,</p>
<p>Бары пабачыла,</p>
<p>Палі...</p>
<p>Ды і застыгла пры зямлі.</p>
<p>Яна ў сяле сваім старым</p>
<p>Не вылучалася нічым —</p>
<p>Ні падмуроўкай,</p>
<p>Ні сцяной,</p>
<p>Ані ўскудлачанай страхой,</p>
<p>Ані заторкнутым акном,</p>
<p>Ані пахілым каміном.</p>
<p>Нямала гэткіх хат кругом.</p>
<p>А ў гэтай здаўна жыў Арцём,</p>
<p>З мякіны дзьмуў на лебяду,</p>
<p>Адно што меў багата — душ.</p>
<p>Калі ж узяцца падлічыць,—</p>
<p>Сыноў дарослых толькі пяць,</p>
<p>Дачок і ўнукаў</p>
<p>Нарасло,</p>
<p>Дзе ж разгарнуцца не было.</p>
<p> </p>
<p>Ад хаты ў бор,</p>
<p>Цераз пясок,</p>
<p>Ляжаў шнурок,</p>
<p>Што паясок.</p>
<p>Тут і жытное, і папар.</p>
<p>Вось тут, як хочаш, гаспадар.</p>
<p> </p>
<p>А супраць —</p>
<p>Панскі быў абшар;</p>
<p>Палеткі, пожні і бары</p>
<p>Не аббягуць за дзень вятры.</p>
<p> </p>
<p>Як гляне з ганка наш Арцём</p>
<p>Усюды панскае,</p>
<p>кругом. Худоба ўзыдзе —</p>
<p>Забяруць,</p>
<p>Свінчо ускочыць —</p>
<p>Падаб’юць,</p>
<p>А певень ўспырхне —</p>
<p>Штраф дадуць.</p>
<p> </p>
<p>У пана луг і паплавы,</p>
<p>Тут не прыложыш галавы,</p>
<p>Бяры, як хочаш, і жыві.</p>
<p> </p>
<p>Але на ўсё свая пара.</p>
<p>Ўзышла Кастрычніка зара,</p>
<p>З прастолу скінулі цара,</p>
<p>Прагналі пана са двара.</p>
<p> </p>
<p>Ускалыхнуў прасторы гром,</p>
<p>Павесялеў бядняк Арцём.</p>
<p>Лясы, дубровы і палі</p>
<p>Цяпер ягонымі былі.</p>
<p> </p>
<p>Мільёны стала з тых часоў</p>
<p>Такіх, як ён,</p>
<p>гаспадароў.</p>
<p>Пайшоў з сынамі за плугом,</p>
<p>За бараною —</p>
<p>Наш Арцём.</p>
<p>Прыйшла ў краіну маладосць,</p>
<p>Усюды песні,</p>
<p>Радасць скрозь;</p>
<p>Здаецца, у хаце на гары</p>
<p>Зайгралі гучна гусляры,</p>
<p>А побач зруб</p>
<p>Пад новы дом</p>
<p>З сынамі вылажыў Арцём.</p>
<p> </p>
<p>Ды не суняліся паны,</p>
<p>Сваё надумалі яны —</p>
<p>Зямлю ў Арцёма адабраць,</p>
<p>Яго з сынамі пакараць,</p>
<p>Хаціну ж вынішчыць агнём,</p>
<p>Каб стаў ён вечным парабком.</p>
<p>Буржуй буржую ёсць сваяк,</p>
<p>Буржуй заморскі слаў ваяк;</p>
<p>Пайшоў Юдзеніч</p>
<p>І Калчак,</p>
<p>Пайшоў Пілсудскі</p>
<p>І Махно,</p>
<p>Пайшлі...</p>
<p>І краю не відно!</p>
<p> </p>
<p>Запаланілі скрозь,</p>
<p>кругом,</p>
<p>Але не здаўся наш Арцём.</p>
<p>Да часу кінуў</p>
<p>Новы зруб</p>
<p>І родны кут,</p>
<p>Што сэрцу люб,</p>
<p>З сынамі дужымі пайшоў</p>
<p>На ўсе чатырнаццаць франтоў.</p>
<p>Ён з рускім братам</p>
<p>След у след</p>
<p>Знішчаў тых ворагаў нашчэнт,</p>
<p>З сям’ёй адданаю братоў</p>
<p>Прагнаў заморскіх ваякоў,</p>
<p>Прагнаў пілсудскіх,</p>
<p>Калчакоў;</p>
<p>Не стала следу больш відно</p>
<p>Ані Пятлюры,</p>
<p>Ні Махно.</p>
<p> </p>
<p>Арцём з сынамі перамог,</p>
<p>Хоць павярнуўся ўчатырох,</p>
<p>І загудзелі гусляры</p>
<p>Ізноўку ў хаце на гары.</p>
<p> </p>
<p>А неўзабаве пад акном</p>
<p>Узняўся адмысловы дом,</p>
<p>Ну, з чым яго нам параўнаць?</p>
<p>Нібы сасновы той палац.</p>
<p>Як звон,</p>
<p>Ні шчыліны нідзе,</p>
<p>Бярна краніся —</p>
<p>Загудзе.</p>
<p>Прыйдзі ж часінай хоць якой —</p>
<p>Адкрыты дзверы прад табой.</p>
<p>Далёка славіўся Арцём,</p>
<p>Сыны яго</p>
<p>І светлы дом.</p>
<p> </p>
<p>Прыйшоў на вёску новы час,</p>
<p>Сяло наладзіла калгас,</p>
<p>І дом высокі</p>
<p>Над гарой</p>
<p>Зажыў з сялом адной сям’ёй.</p>
<p>Ад сэрца цешыўся Арцём —</p>
<p>Усё яго,</p>
<p>Усё кругом.</p>
<p> </p>
<p>Прайшло, мінула колькі год,</p>
<p>Узрос, расправіўся народ,</p>
<p>Пайшоў ў жыцці на ўсё прыплод,</p>
<p>Узняўся з поля умалот,</p>
<p>З’явілася здабыткаў шмат.</p>
<p>Пад вокнамі узняўся сад,</p>
<p>Вясною пеніўся увесь,</p>
<p>Ажно кружыў галовы</p>
<p>Бэз.</p>
<p>Арцём дажыўся да ўсяго,</p>
<p>А колькі ўнукаў у яго!</p>
<p>Аднойчы ў свята</p>
<p>Новы дом сабраў за радаснымсталом</p>
<p>Бяседу цёплую,</p>
<p>Сваю —</p>
<p>Яго вялікую сям’ю.</p>
<p> </p>
<p>Там быў калгасны брыгадзір,</p>
<p>Студэнт,</p>
<p>Адважны камандзір,</p>
<p>Дзве фельчарыцы, аграном,</p>
<p>Мастак,</p>
<p>Ляснічы, астраном,</p>
<p>Настаўніца, ды ці адна,</p>
<p>І сам калгасны старшыня.</p>
<p> </p>
<p>Да хаты бацькавай Любоў</p>
<p>Сабрала іх са ўсіх бакоў.</p>
<p>Са ўзгорка роднага яна</p>
<p>На ўвесь Саюз была відна.</p>
<p>Быў гэты дом усім вядом</p>
<p>І слаўнай працай, і дабром,</p>
<p>Сваёй гасціннасцю, цяплом,</p>
<p>І быў здаволены Арцём.</p>
<p> </p>
<p>Здавалася б, што жыць і жыць.</p>
<p>Не знаў жа ён, што набяжыць</p>
<p>Такое ліха,</p>
<p>Чорны час,</p>
<p>Што прамяністы дзень пагас,</p>
<p>Што знікла з поля цішыня,—</p>
<p>З заходу ўдарыла вайна.</p>
<p> </p>
<p>І загудзеў з усім сялом,</p>
<p>Як вулей той,</p>
<p>Арцёмаў дом.</p>
<p>На фронт у першы дзень вайны</p>
<p>Пайшлі і ўнукі і сыны,</p>
<p>А ўнукаў меншых і сяброў</p>
<p>У цёмны лес Арцём павёў.</p>
<p> </p>
<p>Трывожна грозны бор гудзеў,</p>
<p>Спакою наш Арцём не меў.</p>
<p>Адкуль жа будзе той спакой,</p>
<p>Калі ліецца кроў ракой,</p>
<p>Калі спусціўся груганом</p>
<p>Чужынец-кат на родны дом,</p>
<p>Калі, на свет нагнаўшы жах,</p>
<p>Той дом трымае ў кіпцюрах.</p>
<p> </p>
<p>Тужыў Арцём,</p>
<p>Гарэў, не жыў,</p>
<p>Як бы хто сэрца падпаліў.</p>
<p>Але ён ведаў, што рабіць,—</p>
<p>Што злосных катаў трэба біць.</p>
<p> </p>
<p>Ён між бароў,</p>
<p>Ён між палян</p>
<p>Пайшоў з атрадам партызан.</p>
<p>Чужынцам помсціў дзед Арцём</p>
<p>За любы кут, за родны дом.</p>
<p>Снапамі клаліся яны —</p>
<p>Звяры, забойцы, дзікуны.</p>
<p>На фронце ж біліся сыны,</p>
<p> </p>
<p>І ім здаваўся з кожным днём</p>
<p>Бліжэй свой кут</p>
<p>І бацькаў дом.</p>
<p> </p>
<p>Але ў тым доме на гары,</p>
<p>Што прысланіўся пры бары,</p>
<p>Дзе раней гралі гусляры,</p>
<p>Што ўвесь свяціўся на зары,</p>
<p>Што славен быў на ўсё сяло,—</p>
<p>Пажыць не суджана было.</p>
<p> </p>
<p>Як быццам ён адруз, аслаб,</p>
<p>Стаяў у ім фашысцкі штаб,</p>
<p>І гралі там не гусляры,</p>
<p>А здзек чынілі свой звяры.</p>
<p>З яго закрачаных акон</p>
<p>Не песні чуліся, а стогн.</p>
<p>Не гоман ліўся ад смыкоў,</p>
<p>А кроў сцякала з бізуноў.</p>
<p> </p>
<p>І вось наважыўся Арцём</p>
<p>З грудзей навек той вырваць дом.</p>
<p>Аднойчы ў катаў пір ішоў.</p>
<p>Арцём жа з групаю байцоў</p>
<p>Здалёк у вокны паглядаў,</p>
<p>Чакаў,</p>
<p>Каб зручны час настаў,</p>
<p>А прычакаў —</p>
<p>Падпоўз ціхом,</p>
<p>Без жалю дом</p>
<p>Пусціў з агнём,</p>
<p>І тых, хто быў у доме тым,</p>
<p>Пусціў таксама ён на дым.</p>
<p> </p>
<p>Застаўся попел ды пясок,</p>
<p>Ды сумны дуб непадалёк,</p>
<p>Што вартаваў калісьці дом.</p>
<p> </p>
<p>Вярнуўся зноўку ў лес Арцём,</p>
<p>Як далей быць,</p>
<p>Мяркуе ён.</p>
<p> </p>
<p>Фашысты ўзнялі вэрхал,</p>
<p>Звон —</p>
<p>Рашылі дзеда адшукаць,</p>
<p>У лес хоць цэлы полк паслаць,</p>
<p>Каб толькі люта пакараць.</p>
<p> </p>
<p>І вось наслалі</p>
<p>Немцаў шмат,</p>
<p>Наслалі танкаў і гармат</p>
<p>Ды абкружылі імі ўвесь</p>
<p>Прытулак мужных хлопцаў — лес.</p>
<p> </p>
<p>І пачалося,</p>
<p>І пайшло,</p>
<p>Усё ў тым лесе загуло.</p>
<p>Адбіць драпежніцкі напад,</p>
<p>Як волат, ўстаў увесь атрад.</p>
<p> </p>
<p>Фашыстаў ён панішчыў шмат,</p>
<p>Нападу ўсё ж не змог адбіць,</p>
<p>Бо іх так шмат, што не злічыць.</p>
<p>Атрад Арцёмаў ў балатах</p>
<p>Яны прыціснулі, што жах,</p>
<p>Не стала храбрых хлопцаў шмат,</p>
<p>Патронаў вобмаль і гранат.</p>
<p>Здавалася, настаў канец,</p>
<p>Ды так, што й рады не займець,</p>
<p>Яшчэ дзень, два і прыйдзе смерць.</p>
<p>Бо ўсё мацней душыў ланцуг,</p>
<p>Усё тужэй сціскаўся круг.</p>
<p>Сем дзён няспынна гром грымеў,</p>
<p>Крышыла дрэвы, бор смылеў.</p>
<p>Адбілі бойку ў восьмы дзень.</p>
<p>Але ратунку — анідзе.</p>
<p> </p>
<p>На момант сціхла уначы.</p>
<p>Арцём, прылёгшы адпачыць</p>
<p>На мох сівы,</p>
<p>Пад тоўстым пнём</p>
<p>Заснуў...</p>
<p>І ўбачыў — родны дом</p>
<p>У бляску ранняе зары</p>
<p>Стаіць, як раней, на гары,</p>
<p>Як бы ніколі не гарэў,</p>
<p>А больш таго, папрыгажэў.</p>
<p> </p>
<p>Крануўся ён ісці дамоў,</p>
<p>Ледзь-ледзь з балота адышоў,</p>
<p>Але ўзысці на свой бальшак</p>
<p>Не можа ён, Арцём, ніяк,</p>
<p> </p>
<p>Бо там, дзе хмыз стаіць гусцей,</p>
<p>Балота поўнае чарцей,</p>
<p>Фашысцкіх вылюдкаў страшных,</p>
<p>Што ў д’яблаў лютых, морды іх.</p>
<p>Куды ні кідаўся Арцём,</p>
<p>Не мог прабіцца ў родны дом...</p>
<p>Прачнуўся,</p>
<p>Як вятох ўзышоў,</p>
<p>Праверыў варту між дубоў.</p>
<p>А раніцой Арцём хлапцоў</p>
<p>Ізноў ў рашучы бой павёў.</p>
<p> </p>
<p>Спытайце ў сосен вы</p>
<p>І ў траў —</p>
<p>Ніхто жыцця не шкадаваў;</p>
<p>Магіл раскажуць курганы,</p>
<p>Як прабіваліся яны</p>
<p>З балот на родны свой прасцяг,</p>
<p>З бяздоння смерці да жыцця.</p>
<p>І дзіва!</p>
<p>Там, паміж палёў,</p>
<p>Сустрэлі радасных братоў.</p>
<p>Яны прайшлі праз доўгі шлях</p>
<p>З надзеяй светлай у вачах,</p>
<p>Са сцягам волі у руках.</p>
<p>Пад пераможны кліч байцоў</p>
<p>Арцём абняў сваіх сыноў.</p>
<p> </p>
<p>Прайшоў, адгаманіў віхор,</p>
<p>Прыйшлі дахаты змагары.</p>
<p>Арцём ізноўку на гары</p>
<p>Працуе аж да сініх зор.</p>
<p> </p>
<p>І так</p>
<p>Ад рання да цямна</p>
<p>Стаялі ў працы дзень за днём,</p>
<p>Бярно лажылі да бярна,</p>
<p>Пакуль не ўзняўся</p>
<p>Новы дом.</p>
<p> </p>
<p>Ну, з чым яго нам параўнаць?</p>
<p>Нібы сасновы той палац.</p>
<p>Ён ад падмурка да страхі</p>
<p>Загаманіў на ўсе шляхі.</p>
<p> </p>
<p>Шмат яблынь, вішань і малін</p>
<p>Як бы прыйшлі са ўсіх далін</p>
<p>І абкружылі гэты дом.</p>
<p>Вясёла зноў жыве</p>
<p>Арцём,</p>
<p>Бо славен дом яго кругом,</p>
<p>Бо ў ім ізноўку, як раней,</p>
<p>Адкрыты дзверы для гасцей.</p>
<p> </p>
<p>Здалёку добра ён відаць,</p>
<p>Яму цяпер ўвесь век стаяць,</p>
<p>Бо з роднай зліты ён зямлёй,</p>
<p>Бо гэта месца над гарой</p>
<p>Кастрычнік асвятліў зарой.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>