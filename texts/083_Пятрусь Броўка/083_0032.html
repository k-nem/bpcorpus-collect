<div class="container">
<div class="book-utils">
<div id="qrcode"></div>
<a href="/Piatrus_Brouka/Viersy_1954-1964.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1954-1964 -->
<!-- HEADER_FIELD Edition: Броўка П. Збор твораў. У 9 т. - Т. 3. Вершы, паэмы, 1954-1964.- Мн.: Маст. літ., 1988. - с. 7-384, 469-486 -->
<!-- HEADER_FIELD FirstPublicationYear: 1954-1964 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1988 -->
<!-- HEADER_FIELD SectionAuthor: Вершы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вершы (1954–1964) -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Вершы (1954–1964)</h2>
<div style="height: 3rem"></div>
<!-- TOC_BEGIN -->
<a href="#chapter1">МОЙ ГОРАД</a><br/>
<a href="#chapter2">НАЧАЛЬНІК ЗАГСА</a><br/>
<a href="#chapter3">ЗДРАДНІК</a><br/>
<a href="#chapter4">КІЕЎ</a><br/>
<a href="#chapter5">ДАРОГА БЛІЗКАЯ...</a><br/>
<a href="#chapter6">МАЙСКІЯ СЦЯГІ</a><br/>
<a href="#chapter7">АБЫЦІХАБЫЛО</a><br/>
<a href="#chapter8">ДВА СЦЯГІ</a><br/>
<a href="#chapter9">НАД ВОЗЕРАМ</a><br/>
<a href="#chapter10">КАМБАЙН</a><br/>
<a href="#chapter11">ХАЦЕЎ БЫ...</a><br/>
<a href="#chapter12">АКІЯН</a><br/>
<a href="#chapter13">ДАРОГАЙ</a><br/>
<a href="#chapter14">ТРЭЦІ ТЫДЗЕНЬ ДОЖДЖ ІДЗЕ...</a><br/>
<a href="#chapter15">РОЗДУМ</a><br/>
<a href="#chapter16">ПАРЛАМЕНЦЁР</a><br/>
<a href="#chapter17">ШАНДАР ПЕЦЁФІ</a><br/>
<a href="#chapter18">А ХІБА ЁСЦЬ, ШТО ЗАБЫВАЮЦЬ?</a><br/>
<a href="#chapter19">ДА СЯБРОЎ</a><br/>
<a href="#chapter20">У ВАРШАВЕ</a><br/>
<a href="#chapter21">НАД СВІЦЯЗЗЮ</a><br/>
<a href="#chapter22">МАЛАДЫМ</a><br/>
<a href="#chapter23">ПРЫЯЗДЖАЎ МАРАК У ГОСЦІ</a><br/>
<a href="#chapter24">ДУША ВЕЧНАЙ МЕРЗЛАТЫ</a><br/>
<a href="#chapter25">СЭРЦА</a><br/>
<a href="#chapter26">ЯК ЛІСТ ДУБОВЫ..</a><br/>
<a href="#chapter27">НЕЗАДАВОЛЕНАМУ</a><br/>
<a href="#chapter28">ЗАКЛІК</a><br/>
<a href="#chapter29">ПАМЫЛКА</a><br/>
<a href="#chapter30">НЕКАТОРЫМ ДАЧУШКАМ</a><br/>
<a href="#chapter31">ПРЫГОЖАЯ ВУЛІЦА</a><br/>
<a href="#chapter32">СТО ГОД</a><br/>
<a href="#chapter33">ВОБЛАКА</a><br/>
<a href="#chapter34">ПРАЦА</a><br/>
<a href="#chapter35">ХОР</a><br/>
<a href="#chapter36">МОЛАДЗЬ СВЕТУ</a><br/>
<a href="#chapter37">ДЛЯ ЦЯБЕ МАЯ ПЕСНЯ...</a><br/>
<a href="#chapter38">СЛАЎНА ТЫ НА ЦЭЛЫМ СВЕЦЕ!</a><br/>
<a href="#chapter39">З ТАБОЙ, УКРАІНА...</a><br/>
<a href="#chapter40">СЯБРАМ-ПАЭТАМ</a><br/>
<a href="#chapter41">ХЛОПЦЫ-КАЎПАКОЎЦЫ</a><br/>
<a href="#chapter42">АГАНЁК</a><br/>
<a href="#chapter43">СВЕТЛЫ ЧАС</a><br/>
<a href="#chapter44">ДЭКРЭТ ЛЕНІНА</a><br/>
<a href="#chapter45">ПА РОДНЫХ МЕСЦАХ</a><br/>
<a href="#chapter46">ЖУРАВЫ</a><br/>
<a href="#chapter47">ЖАЎРУК</a><br/>
<a href="#chapter48">ЧОРНЫ КРУГ</a><br/>
<a href="#chapter49">ВОСЕНЬ</a><br/>
<a href="#chapter50">КРОПЛЯ</a><br/>
<a href="#chapter51">А ПОМНІШ, МОЙ ДРУЖА!</a><br/>
<a href="#chapter52">НА БРАСЛАЎШЧЫНЕ АЗЁРЫ...</a><br/>
<a href="#chapter53">ПАХНЕ ЧАБОР...</a><br/>
<a href="#chapter54">МОЙ КРАЙ АЗЁРНЫ</a><br/>
<a href="#chapter55">ВЯСЁЛКА</a><br/>
<a href="#chapter56">РУЧАЙ</a><br/>
<a href="#chapter57">ЛЕДАКОЛУ «ЛЕНІН»</a><br/>
<a href="#chapter58">ТЫ, МАЯ ПЧОЛКА</a><br/>
<a href="#chapter59">БЯРОЗА... БЯРОЗА...</a><br/>
<a href="#chapter60">У КРАІ ЗЯЛЁНЫМ...</a><br/>
<a href="#chapter61">ПАЭЗІЯ</a><br/>
<a href="#chapter62">БЕЛЫ БАРАБАНШЧЫК</a><br/>
<a href="#chapter63">ПРА ВОЧЫ</a><br/>
<a href="#chapter64">ДАРАГАЯ БЕЛАРУСЬ</a><br/>
<a href="#chapter65">КАМСАМОЛЬСКІЯ СЭРЦЫ</a><br/>
<a href="#chapter66">*  *  *</a><br/>
<a href="#chapter67">*  *  *</a><br/>
<a href="#chapter68">СА СТАКГОЛЬМСКАГА СШЫТКА</a><br/>
  <a href="#chapter69">1. МЫ З  ХІРАСІМЫ</a><br/>
  <a href="#chapter70">2. АПОШНЯЕ ПАСЛАННЕ ФРЭДЭРЫКА ЖАЛІО-КЮРЫ</a><br/>
  <a href="#chapter71">3. РАЗМОВА З НЕБАМ</a><br/>
  <a href="#chapter72">4. ПАХОДНЯ МІРУ</a><br/>
<a href="#chapter73">ЧАГО НЕ ДАКЛЯРУЮ...</a><br/>
<a href="#chapter74">ВАЛАТОЎКІ</a><br/>
<a href="#chapter75">*  *  *</a><br/>
<a href="#chapter76">РОЗУМ</a><br/>
<a href="#chapter77">ПРЫСЯГА СЭРЦАМ</a><br/>
<a href="#chapter78">РАЗВІТАННЕ</a><br/>
<a href="#chapter79">У СЯМ’І З’ЯДНАНАЙ</a><br/>
<a href="#chapter80">СЕМ ДУБОЎ</a><br/>
<a href="#chapter81">АХ, ШТО ГЭТА ЗА ДЗЯЎЧЫНА!..</a><br/>
<a href="#chapter82">НА ЛІТОЎСКАЙ ЗЯМЛІ</a><br/>
<a href="#chapter83">АБ КРЫТЫЦЫ</a><br/>
<a href="#chapter84">АЙ-Я-ЁЙ!</a><br/>
<a href="#chapter85">КАЛІ НА ЎСХОД Я РАНКАМ ГЛЯНУ...</a><br/>
<a href="#chapter86">НА ЧУЖЫНЕ</a><br/>
<a href="#chapter87">*  *  *</a><br/>
<a href="#chapter88">ХАРЫКЕЙН</a><br/>
<a href="#chapter89">ЖОРНЫ</a><br/>
<a href="#chapter90">А МЫ З ТАБОЙ НЕ ГАЛУБКІ...</a><br/>
<a href="#chapter91">СЦЯЖЫНКА ПАД НЬЮ-ЙОРКАМ</a><br/>
<a href="#chapter92">МАЯКОЎСКІ КАЛЯ БРУКЛІНСКАГА МОСТА</a><br/>
<a href="#chapter93">*  *  *</a><br/>
<a href="#chapter94">ВАЙСКОВЫ АРКЕСТР НА БРАДВЕІ</a><br/>
<a href="#chapter95">БЯРОЗАВЫ ГАЙ</a><br/>
<a href="#chapter96">ЯК МЫ РАЗМАЎЛЯЛІ СА ШПАКОМ</a><br/>
<a href="#chapter97">САПРАЎДНАМУ АМЕРЫКАНЦУ</a><br/>
<a href="#chapter98">МУЗЫКАНТ</a><br/>
<a href="#chapter99">БЫЛЫЯ ГАСПАДАРЫ</a><br/>
<a href="#chapter100">ПОБЛІЗ МАРОЖАНШЧЫКА</a><br/>
<a href="#chapter101">ПЛАЦІ!</a><br/>
<a href="#chapter102">КАКАРЭКА</a><br/>
<a href="#chapter103">«СВАБОДНЬІ СВЕТ»</a><br/>
<a href="#chapter104">*  *  *</a><br/>
<a href="#chapter105">*  *  *</a><br/>
<a href="#chapter106">ЧОРНЫ ХЛЕБ</a><br/>
<a href="#chapter107">ЗВАДЫЯШ</a><br/>
<a href="#chapter108">ПАРАДА</a><br/>
<a href="#chapter109">РАЗВІТАННЕ З ПАКОЕМ</a><br/>
<a href="#chapter110">КАРАБЛІ НА ГУДЗОНЕ</a><br/>
<a href="#chapter111">ДРЭЎЦА НА НЕБАСКРОБЕ</a><br/>
<a href="#chapter112">БЕЛЫ, ПАГАНЫ ГРЫБ</a><br/>
<a href="#chapter113">РОК-Н-РОЛ</a><br/>
<a href="#chapter114">НЯВЫКАЗАНАЕ ВЫСТУПЛЕННЕ НА ГЕНЕРАЛЬНАЙ АСАМБЛЕІ</a><br/>
<a href="#chapter115">ТАВАРЫШАМ, ШТО ЗАСТАЛІСЯ ЗА АКІЯНАМ...</a><br/>
<a href="#chapter116">СЯРОД АКІЯНА</a><br/>
<a href="#chapter117">РАЁННЫ КАВАЛЕР</a><br/>
<a href="#chapter118">ЧАКАЮ САДОЎ КРАСАВАННЯ</a><br/>
<a href="#chapter119">*  *  *</a><br/>
<a href="#chapter120">РОДНЫЯ СЛОВЬІ</a><br/>
<a href="#chapter121">У ПАЛЕСКАЙ ГЛУШЫ</a><br/>
<a href="#chapter122">ВЯСНОВАЯ КНІГА</a><br/>
<a href="#chapter123">З ЮНАЦКІХ ДЗЁН</a><br/>
<a href="#chapter124">ПАЧАТАК</a><br/>
<a href="#chapter125">СЛЁЗЫ</a><br/>
<a href="#chapter126">ІРЖА</a><br/>
<a href="#chapter127">ЛАЗНЯ</a><br/>
<a href="#chapter128">СЕРП</a><br/>
<a href="#chapter129">ЖАЛЕЗНАЯ ЗАСЛОНА</a><br/>
<a href="#chapter130">ЗАМАЛЁЎКА</a><br/>
<a href="#chapter131">ЗІМОВАЕ</a><br/>
<a href="#chapter132">ПА САКРЭТУ...</a><br/>
<a href="#chapter133">ЧОРНЫМ ПА БЕЛАМУ</a><br/>
<a href="#chapter134">ПРАМОЎЦА</a><br/>
<a href="#chapter135">ЛАТЫШСКІЯ СТРАЛКІ</a><br/>
<a href="#chapter136">ЛЯ ПОМНІКА РАЙНІСУ</a><br/>
<a href="#chapter137">АГНІ</a><br/>
<a href="#chapter138">ПІСЬМЫ</a><br/>
<a href="#chapter139">ГАЙНА!.. ГАЙНА!..</a><br/>
<a href="#chapter140">НЕ СТАРЭЦЬ!</a><br/>
<a href="#chapter141">ЛЕДЗЯНЬІ ПАЛАЦ</a><br/>
<a href="#chapter142">КАМАНДЗІРОВАК МНОГА...</a><br/>
<a href="#chapter143">БУСЕЛ</a><br/>
<a href="#chapter144">ВЕРАСНЁЎСКІЯ ВЯТРЫ</a><br/>
<a href="#chapter145">ПАДКІНЬ</a><br/>
<a href="#chapter146">ЧОРНАЕ МОРА, БАЛТЫЙСКАЕ  МОРА...</a><br/>
<a href="#chapter147">ШЧАСЦЕ</a><br/>
<a href="#chapter148">ВЕТРАНАЯ</a><br/>
<a href="#chapter149">КЛОПАТЫ</a><br/>
<a href="#chapter150">КАЛІ ПРЫЕДУ</a><br/>
<a href="#chapter151">ПТУШНІЦА</a><br/>
<a href="#chapter152">ВЕЦЕР І  БУРА</a><br/>
<a href="#chapter153">АЛЕКСАНДРЫНА</a><br/>
<a href="#chapter154">*  *  *</a><br/>
<a href="#chapter155">ДВА БАЛЬШАКІ</a><br/>
<a href="#chapter156">ПАСЛАННЕ Ў КІЕЎ</a><br/>
<a href="#chapter157">КАМУНАРЫ ЖЫВУЦЬ!</a><br/>
<a href="#chapter158">БЕЛАРУСКІЯ ШАХЦЁРЫ</a><br/>
<a href="#chapter159">СПЯЦОЎКА</a><br/>
<a href="#chapter160">ЗАЙЗДРАСЦЬ</a><br/>
<a href="#chapter161">ПЕНСІЯНЕР</a><br/>
<a href="#chapter162">НІШЧЫЦЦА ТУРМА</a><br/>
<a href="#chapter163">МАЙ ЗЯЛЁНЫ НА ПАРОГ</a><br/>
<a href="#chapter164">*  *  *</a><br/>
<a href="#chapter165">ФРАНТАВЫЯ ДАРОГІ</a><br/>
<a href="#chapter166">МУ І РАНА</a><br/>
<a href="#chapter167">ЯБЛЫНЯ</a><br/>
<a href="#chapter168">*  *  *</a><br/>
<a href="#chapter169">НАШЫМІ ВАЧАМІ</a><br/>
<a href="#chapter170">ШТО МНЕ МІЛЕЙ...</a><br/>
<a href="#chapter171">БІЛЕТНАЯ КАСА</a><br/>
<a href="#chapter172">З ПАНЯДЗЕЛКА ДА СУБОТЫ...</a><br/>
<a href="#chapter173">*  *  *</a><br/>
<a href="#chapter174">*  *  *</a><br/>
<a href="#chapter175">*  *  *</a><br/>
<a href="#chapter176">САЛДАЦКІЯ ДУМЫ</a><br/>
<a href="#chapter177">*  *  *</a><br/>
<a href="#chapter178">А ЧЫМ МАГУ Я ПАХВАЛІЦЦА?</a><br/>
<a href="#chapter179">УСЛЕД ЗА СОНЦАМ</a><br/>
<a href="#chapter180">НОЧ</a><br/>
<a href="#chapter181">А ТЫ ПРЫГОЖА, ЯК РАБІНА</a><br/>
<a href="#chapter182">РАЗМОВА ДАМОЎ</a><br/>
<a href="#chapter183">НАЧОЎКІ</a><br/>
<a href="#chapter184">НАЧАЛЬНІК СТАЛА</a><br/>
<a href="#chapter185">КАМУ — ВЯДОМА...</a><br/>
<a href="#chapter186">*  *  *</a><br/>
<a href="#chapter187">*  *  *</a><br/>
<a href="#chapter188">*  *  *</a><br/>
<a href="#chapter189">*  *  *</a><br/>
<a href="#chapter190">ДЗЯЎЧО</a><br/>
<a href="#chapter191">ЗЕРНЕ</a><br/>
<a href="#chapter192">*  *  *</a><br/>
<a href="#chapter193">ЦХАЛІ</a><br/>
<a href="#chapter194">МАЯ РАДАСЛОЎНАЯ</a><br/>
<a href="#chapter195">ХВАЛЯВАННІ</a><br/>
<a href="#chapter196">*  *  *</a><br/>
<a href="#chapter197">*  *  *</a><br/>
<a href="#chapter198">ВЫСОКІЯ ХВАЛІ</a><br/>
<a href="#chapter199">ПЕРШЫ КРОК</a><br/>
<a href="#chapter200">НЕПРЫКМЕТНЫ</a><br/>
<a href="#chapter201">ЖЫВАЯ ВАДА</a><br/>
<a href="#chapter202">Я ВЫСПУ  ВЕДАЮ МІЖ БОРУ...</a><br/>
<a href="#chapter203">ПІСЬМАНОСЕЦ</a><br/>
<a href="#chapter204">НА СТАНЦЫІ ОРША</a><br/>
<a href="#chapter205">НА РЫБАЛЦЫ</a><br/>
<a href="#chapter206">*  *  *</a><br/>
<a href="#chapter207">ТРУБІ, МОЙ БОР...</a><br/>
<a href="#chapter208">*  *  *</a><br/>
<a href="#chapter209">ЦЯГНІКІ</a><br/>
<a href="#chapter210">СЛЯДЫ</a><br/>
<a href="#chapter211">ВЯТРЬІ</a><br/>
<a href="#chapter212">*  *  *</a><br/>
<a href="#chapter213">*  *  *</a><br/>
<a href="#chapter214">*  *  *</a><br/>
<a href="#chapter215">ПАСЛЯ ДАЖДЖУ</a><br/>
<a href="#chapter216">*  *  *</a><br/>
<a href="#chapter217">СЭРЦА I ГАДЗІННІК</a><br/>
<a href="#chapter218">*  *  *</a><br/>
<a href="#chapter219">ШТО ЗА ДЗІВА?..</a><br/>
<a href="#chapter220">МАРЫ</a><br/>
<a href="#chapter221">УСЁ АПІСАЛІ ПАЭТЫ</a><br/>
<a href="#chapter222">АДШЧАПЕНЕЦ</a><br/>
<a href="#chapter223">БАЧУ Я ЎСЮДЫ ВЕРУ ХАРУЖУЮ...</a><br/>
<a href="#chapter224">ДВУХТЫСЯЧНЫ ГОД</a><br/>
<a href="#chapter225">ШТО ТЫ, МЕСЯЦ, ВЫРАБЛЯЕШ?</a><br/>
<a href="#chapter226">ЗЯЗЮЛЕНЬКА</a><br/>
<a href="#chapter227">ЗАЙЗДРОСНІК-МАКСІМАЛІСТ</a><br/>
<a href="#chapter228">ВЕРАСЕНЬ</a><br/>
  <a href="#chapter229">1</a><br/>
  <a href="#chapter230">2</a><br/>
  <a href="#chapter231">3</a><br/>
  <a href="#chapter232">4</a><br/>
  <a href="#chapter233">5</a><br/>
  <a href="#chapter234">6</a><br/>
  <a href="#chapter235">7</a><br/>
  <a href="#chapter236">8</a><br/>
  <a href="#chapter237">9</a><br/>
  <a href="#chapter238">10</a><br/>
  <a href="#chapter239">11</a><br/>
  <a href="#chapter240">12</a><br/>
  <a href="#chapter241">13</a><br/>
  <a href="#chapter242">14</a><br/>
  <a href="#chapter243">15</a><br/>
  <a href="#chapter244">16</a><br/>
  <a href="#chapter245">17</a><br/>
  <a href="#chapter246">18</a><br/>
  <a href="#chapter247">19</a><br/>
  <a href="#chapter248">20</a><br/>
  <a href="#chapter249">21</a><br/>
  <a href="#chapter250">22</a><br/>
  <a href="#chapter251">23</a><br/>
  <a href="#chapter252">24</a><br/>
  <a href="#chapter253">25</a><br/>
  <a href="#chapter254">26</a><br/>
  <a href="#chapter255">27</a><br/>
  <a href="#chapter256">28</a><br/>
  <a href="#chapter257">29</a><br/>
  <a href="#chapter258">30</a><br/>
<a href="#chapter259">СЛОВА  ПРА ДЗЯЎЧЫНУ-АГРАНОМА</a><br/>
<a href="#chapter260">РОДНАЯ ПЕСНЯ</a><br/>
<a href="#chapter261">АБ СУМЛЕННІ</a><br/>
<a href="#chapter262">ПОШУКІ  ТЭМЫ</a><br/>
<a href="#chapter263">*  *  *</a><br/>
<a href="#chapter264">ПРЫГОЖЫ ЧАЛАВЕК</a><br/>
<a href="#chapter265">НОЧ У ВАЛРЭЎКОМЕ</a><br/>
<a href="#chapter266">У МІКРАРАЁНЕ</a><br/>
<a href="#chapter267">ЛЯСНЫЯ МУЗЫКАНТЫ</a><br/>
<a href="#chapter268">СВАТЫ</a><br/>
<a href="#chapter269">*  *  *</a><br/>
<a href="#chapter270">*  *  *</a><br/>
<a href="#chapter271">*  *  *</a><br/>
<a href="#chapter272">*  *  *</a><br/>
<a href="#chapter273">*  *  *</a><br/>
<a href="#chapter274">*  *  *</a><br/>
<a href="#chapter275">*  *  *</a><br/>
<a href="#chapter276">*  *  *</a><br/>
<a href="#chapter277">ЗЯМЛЯ I ЧАЛАВЕК</a><br/>
<a href="#chapter278">ГАРБУЗ</a><br/>
<a href="#chapter279">ПЕВЕНЬ</a><br/>
<a href="#chapter280">СЛАВА</a><br/>
<a href="#chapter281">ШЭРАЯ ГАДЗІНА</a><br/>
<a href="#chapter282">СОНЦА</a><br/>
<a href="#chapter283">У ШУШАНСКІМ</a><br/>
<a href="#chapter284">РАЙ</a><br/>
<a href="#chapter285">ВАДА</a><br/>
<a href="#chapter286">НА ПЕРАДАВОЙ</a><br/>
<a href="#chapter287">*  *  *</a><br/>
<a href="#chapter288">*  *  *</a><br/>
<a href="#chapter289">СТУПА</a><br/>
<a href="#chapter290">*  *  *</a><br/>
<a href="#chapter291">ЦЭНТР АЗІІ</a><br/>
<a href="#chapter292">КАЛЯ ЮРТЫ</a><br/>
<a href="#chapter293">ЧАБАН</a><br/>
<a href="#chapter294">ЕНІСЕЙ</a><br/>
<a href="#chapter295">ДЗІЎНАГОРЫЯ</a><br/>
<a href="#chapter296">КРЭПАСЦЬ НАД БУГАМ</a><br/>
<a href="#chapter297">КОСЫ</a><br/>
<a href="#chapter298">ВЕЖА</a><br/>
<a href="#chapter299">ЁН НАРАДЗІЎСЯ Ў ДЗЕНЬ ВЯСНОВЫ</a><br/>
<a href="#chapter300">ЧОВЕН</a><br/>
<a href="#chapter301">НАШ ВЕК</a><br/>
<a href="#chapter302">ПАДАРОЖЖА З СЯБРАМІ</a><br/>
<a href="#chapter303">ЗА НАСТУПНЫМІ ГАДАМІ</a><br/>
<a href="#chapter304">МАЕ ПРАВЫ</a><br/>
<a href="#chapter305">ЗА ІЛЬІЧОМ</a><br/>
<a href="#chapter306">ВЯЛІКІ ДЗЕНЬ</a><br/>
<a href="#chapter307">ЗАПРАШЭННЕ НА СВЯТА</a><br/>
<a href="#chapter308">РОЗДУМ У ПЯЦІГОРСКУ</a><br/>
<a href="#chapter309">НАФТА  ЁСЦЬ У БЕЛАРУСІ!</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>МОЙ ГОРАД</h3>
<p>Нямала гасцей наязджае да нас.</p>
<p>Бываюць</p>
<p>Здалёку і зблізку,—</p>
<p>Пабачаць заводы, агледзяць калгас,</p>
<p>Гуляюць па вуліцах Мінска.</p>
<p> </p>
<p>Ім помніцца, як бушавала вайна,</p>
<p>Чуваць было нашу краіну.</p>
<p>Дазнацца жадаюць:</p>
<p>— А што за яна?..—</p>
<p>Індусы, французы і фіны.</p>
<p> </p>
<p>Аб ёй жа хадзіла нямала размоў,</p>
<p>Дзе ж волаты храбрыя тыя?</p>
<p>Тут сонечных, звонкіх</p>
<p>Нямала дамоў,</p>
<p>А ціхія людзі такія.</p>
<p> </p>
<p>Так, мы патрыёты такога жыцця,</p>
<p>Хачу ж, каб герояў спазналі,—</p>
<p>Рука,</p>
<p>Што так песціць ласкава дзіця,</p>
<p>Бывае мацнейшай ад сталі.</p>
<p> </p>
<p>А горад мой светлы. І пэўна з таго,</p>
<p>Чым далей,</p>
<p>Тым болей ён ззяе,</p>
<p>Што светла сумленне народа майго,</p>
<p>Што лёс яго светлы чакае.</p>
<p> </p>
<p> </p>
<h3><a id="chapter2"></a>НАЧАЛЬНІК ЗАГСА</h3>
<p>Я прыйшоў паглядзець</p>
<p>Сёння ў гэты пакой —</p>
<p>На дзяўчыну</p>
<p>З прыветным задумлівым тварам.</p>
<p>Мне здалася яна</p>
<p>Ціхай, простай такой...</p>
<p>Што ж сароміцца так</p>
<p>Маладзенькая пара?</p>
<p> </p>
<p>— Калі ласка!..—</p>
<p>І дзеўчына ўмомант які</p>
<p>За сталом ужо з імі</p>
<p>Ласкава гаворыць.</p>
<p>Ручайкамі кладуцца</p>
<p>На паперу радкі,</p>
<p>А вачам маладых —</p>
<p>Рассцілаецца мора!</p>
<p> </p>
<p>Узнялася</p>
<p>З лісточкам паперы малым:</p>
<p>— Жыць шчасліва, сябры,</p>
<p>Вам маё пажаданне!..—</p>
<p>Развіталася з імі.</p>
<p>Прыходзяць з такім,</p>
<p>Што, як соскі няма,</p>
<p>Больш за ўсё ў хваляванні.</p>
<p> </p>
<p>Запісала яшчэ</p>
<p>Да жыцця аднаго.</p>
<p>Пажадала, каб хутка</p>
<p>Ён рос, уздымаўся!</p>
<p>Зазірнула, як маці,</p>
<p>У вочы яго...</p>
<p>Я з павагай гляджу</p>
<p>На начальніка загса.</p>
<p>Я хачу папрасіць</p>
<p>Яе сёння аб тым,</p>
<p>Каб яна загубіла дзе</p>
<p>Кнігу аб смерці.</p>
<p>Запішы!.. Запішы!..</p>
<p>Быць хачу маладым!</p>
<p>Хоць у кнігу малых,</p>
<p>Калі нельга да сэрца.</p>
<p> </p>
<p> </p>
<h3><a id="chapter3"></a>ЗДРАДНІК</h3>
<p>Навекі і думай і шчырай душой</p>
<p>Мы злітыя з роднай зямлёю.</p>
<p>Агідна,</p>
<p>Што здраднік-бандыт за мяжой</p>
<p>Яе называе сваёю.</p>
<p>Уцёк ён, як помсты віхуры гулі,</p>
<p>І ў будцы чужынскай схаваўся.</p>
<p>— Паслухай, нягоднік!..</p>
<p>Ці помніш, калі</p>
<p>Ты першы яе адцураўся?</p>
<p>Мы ведаем добра «заслугі» твае,</p>
<p>Слуга акупантаў праклятых,</p>
<p>Ты ім прадаваў</p>
<p>Па кавалку яе,</p>
<p>Спаліўшы, разбурыўшы хаты.</p>
<p>Сядзі ж, калаціся на беразе тым</p>
<p>І думай аб смерці панура,</p>
<p>Нічога не маюць</p>
<p>Такія, як ты,</p>
<p>Адно што — прадажную шкуру.</p>
<p>Сядзі ж і расплаты народнай чакай,</p>
<p>Час прыйдзе народнай расплаты —</p>
<p>Сядзі ж</p>
<p>І сабачую костку глыдай,</p>
<p>Ты большага сёння не варты!</p>
<p>Сядзі і гібей, як паганая тля,</p>
<p>Канай на чужыне ад злосці</p>
<p>І ведай,</p>
<p>Што родная наша зямля</p>
<p>Не прыме і здрадныя косці.</p>
<p>Нічога назваць ты не можаш сваім,</p>
<p>Ты труцень, ты труп спарахнелы...</p>
<p>Зямля наша —</p>
<p>Родная маці адным —</p>
<p>Адданым, сумленным і смелым!</p>
<p> </p>
<p> </p>
<h3><a id="chapter4"></a>КІЕЎ</h3>
<p>Кіеў вясновы,</p>
<p>Блакітнае ранне!..</p>
<p>Зноў да цябе</p>
<p>Я прыйшоў з хваляваннем.</p>
<p> </p>
<p>Як жа ты ўзняўся,</p>
<p>Садамі спавіты,</p>
<p>Светлай дняпроўскаю</p>
<p>Хваляй абмыты.</p>
<p> </p>
<p>Цвет каштановы.</p>
<p>Срэбра жывое</p>
<p>Скрозь разгулялася</p>
<p>Па-над табою.</p>
<p> </p>
<p>Усхвалявана,</p>
<p>Усцешана вока —</p>
<p>Як жа ўзляцеў ты</p>
<p>Высока, высока!..</p>
<p> </p>
<p>Бачыш Карпацкія</p>
<p>Стромыя горы.</p>
<p>Чуеш гамонку</p>
<p>Сіняга мора.</p>
<p> </p>
<p>Заўжды з народам</p>
<p>Думай адзінай,</p>
<p>Кіеў — сталіца,</p>
<p>Сэрца Ўкраіны!</p>
<p> </p>
<p>Дбайна хаваеш</p>
<p>Спадчыну часу —</p>
<p>Славу Багдана,</p>
<p>Песні Тараса!</p>
<p> </p>
<p>Колькі бадзёрасці</p>
<p>Ў сэрцы ты маеш —</p>
<p>Кожнай цаглінаю</p>
<p>Быццам спяваеш!</p>
<p> </p>
<p>Радасна быць</p>
<p>Тваім сынам і госцем,</p>
<p>Горад паданняў</p>
<p>І маладосці.</p>
<p> </p>
<p>Заўжды ты ветлы,</p>
<p>Заўжды гасцінны!..</p>
<p>Кіеў — сталіца,</p>
<p>Сэрца Ўкраіны!</p>
<p> </p>
<p> </p>
<h3><a id="chapter5"></a>ДАРОГА БЛІЗКАЯ...</h3>
<p>З Мінска да Масквы — дарога блізкая,</p>
<p>Гэтую дарогу я люблю —</p>
<p>Пад крыламі</p>
<p>Воблакі пабліскваюць;</p>
<p>Зрэдку дзе аконцы на зямлю.</p>
<p> </p>
<p>А праз іх — хаціны, што гарошыны,</p>
<p>Возера не возера — ставок!</p>
<p>Лес</p>
<p>Зялёнай хусткаю пад Оршаю</p>
<p>І Дняпра ў Смаленску паясок!</p>
<p> </p>
<p>Час ідзе.</p>
<p>Гляджу на дол, вышукваю,—</p>
<p>Дзе ж Масква?</p>
<p>Хвалююся ўвесь час.</p>
<p>Раптам</p>
<p>раскрываецца Унукава,</p>
<p>Вострым шпілем заклікае нас.</p>
<p> </p>
<p>Пад крылом праменнямі азначаны,</p>
<p>Зоркамі успыхнуўшы, узнік —</p>
<p>МДУ,</p>
<p>Нібы той віцязь казачны,</p>
<p>Першы ад сталіцы прадстаўнік.</p>
<p> </p>
<p>Селі мы. За ўсім з натхненнем сочачы,</p>
<p>Бачым — колькі птахаў там стаіць.</p>
<p>Падплывае лебедзь наш, вуркочучы,</p>
<p>Да свае крылатае сям’і.</p>
<p> </p>
<p>Я сыходжу на зямлю маскоўскую,</p>
<p>Быццам як дадому я прыйшоў.</p>
<p>Поціскі</p>
<p>Гарачыя, сяброўскія...</p>
<p>Колькі ў нас таварышаў-сяброў!</p>
<p> </p>
<p>Мы навек ў Маскве тут парадніліся.</p>
<p>Горад родны, сэрцу дарагі!</p>
<p>З Мінска тут,</p>
<p>І з Кіева, і з Вільнюса</p>
<p>Перакрыжаваліся шляхі.</p>
<p> </p>
<p>З радасцю, надзеяй і клапотамі</p>
<p>Да Масквы імкне струмень жывы...</p>
<p>Ўнукава!</p>
<p>Нябеснымі варотамі</p>
<p>Шлях нам адкрываеш да Масквы!</p>
<p> </p>
<h3><a id="chapter6"></a>МАЙСКІЯ СЦЯГІ</h3>
<p>Сонца. Блакітнае неба.</p>
<p>Птушак вакол гамана.</p>
<p>Зноў заспявала,</p>
<p>Зайграла,</p>
<p>Загаманіла вясна.</p>
<p> </p>
<p>Зноў у зялёным убранні</p>
<p>Ходзіць яна па шляхах,</p>
<p>Май</p>
<p>Рассыпаецца ў кветках,</p>
<p>Ў срэбных звініць ручаях.</p>
<p> </p>
<p>Май напаўняе прасторы</p>
<p>Трактарным гудам палёў,</p>
<p>Люба вясною</p>
<p>На сэрцы,</p>
<p>Бы нарадзіўся ізноў.</p>
<p> </p>
<p>Хочацца шчырай душою</p>
<p>Край неабсяжны абняць,</p>
<p>Майскія сцягі</p>
<p>Лунаюць,</p>
<p>Майскія песні звіняць!</p>
<p> </p>
<p>Нашы пачуцці аб шчасці,</p>
<p>Нашы ў іх думы чутны —</p>
<p>Колькі ж у нас</p>
<p>Абуджаюць</p>
<p>Добрых жаданняў яны.</p>
<p> </p>
<p>Сёння я свята страчаю,</p>
<p>Ледзьве ўзнялася зара —</p>
<p>З першаю</p>
<p>Думкай сваёю</p>
<p>Выйшаў на бераг Дняпра.</p>
<p> </p>
<p>— Добрага ранку, Славуціч!</p>
<p>Многа дарог ты прайшоў...</p>
<p>Як жа ты моцна</p>
<p>Яднаеш {Ядпаеш</p>
<p>Трох неразлучных братоў.</p>
<p> </p>
<p>Коцяцца сінія хвалі,</p>
<p>Майскія хвалі гудуць...</p>
<p>З імі</p>
<p>Да любай Ўкраіны</p>
<p>Светлыя думы плывуць.</p>
<p> </p>
<p>Слаўна ты, наша Айчына,</p>
<p>Дружбай савецкіх людзей,</p>
<p>Гэткае</p>
<p>Моцнае дружбы</p>
<p>Ў свеце не знойдзеш нідзе!</p>
<p> </p>
<p>Горы малыя прад ёю,</p>
<p>Рэкі і нават мары...</p>
<p>Хай жа і далей</p>
<p>Мацнее</p>
<p>Нашае шчасце, сябры!</p>
<p> </p>
<p>Славіцца Май наш працоўны</p>
<p>Ён з маладою сям’ёй</p>
<p>Сёння</p>
<p>Ў палях Казахстана</p>
<p>Дружна пайшоў цаліной.</p>
<p> </p>
<p>Хай распушыць ён багата</p>
<p>Голля ў цвіценні садоў,</p>
<p>Каб пра каханне</p>
<p>Шаптала</p>
<p>Моладзь пад шэпат лістоў.</p>
<p> </p>
<p>Хай жа малым навявае</p>
<p>Ціха дзівосныя сны...</p>
<p>Каб не ўсплывала</p>
<p>На небе</p>
<p>Ані хмурынкі вайны.</p>
<p> </p>
<p>Хай жа вышэй узнімае</p>
<p>Намі збудованы дом —</p>
<p>Майскія сцягі</p>
<p>Лунаюць,</p>
<p>Майскія песні кругом!</p>
<p> </p>
<p> </p>
<h3><a id="chapter7"></a>АБЫЦІХАБЫЛО</h3>
<p>Вось ідзе</p>
<p>Цераз сяло —</p>
<p>Абыціхабыло.</p>
<p> </p>
<p>Галаву</p>
<p>Спусціўшы ў дол,</p>
<p>Ледзь глядзіць ён</p>
<p>Навакол.</p>
<p> </p>
<p>Казырок</p>
<p>Па самы нос,</p>
<p>Сам сабе</p>
<p>Шапоча штось...</p>
<p> </p>
<p>Быццам чмель,</p>
<p>Заўсёды гуў:</p>
<p>— Знаць не знаю,</p>
<p>Чуць не чуў.</p>
<p> </p>
<p>Нездарма</p>
<p>За ім пайшло:</p>
<p>Абыціхабыло.</p>
<p> </p>
<p>Бачыць:</p>
<p>Гіне штось чыё...</p>
<p>— Ат, дык гэта ж</p>
<p>Не маё.</p>
<p> </p>
<p>Хтось трасе</p>
<p>Калгасны сад...</p>
<p>— Ну дык што</p>
<p>За клопат, ат!</p>
<p> </p>
<p>Хтосьці</p>
<p>З крамы хапануў...</p>
<p>— Знаць не знаю,</p>
<p>Чуць не чуў.</p>
<p> </p>
<p>Хтось ў бензін чужы</p>
<p>Залез...</p>
<p>— Дык бензін жа</p>
<p>МТС!</p>
<p> </p>
<p>Хтосьці ў лесе</p>
<p>Ўкраў сасну...</p>
<p>— Ну дык што ж такога,</p>
<p>Ну?</p>
<p> </p>
<p>Вось</p>
<p>На ўсё яго адказ.</p>
<p>Ды змяніўся</p>
<p>Неяк раз...</p>
<p> </p>
<p>У ягоны агарод</p>
<p>Хлапчанятка</p>
<p>Сямі год</p>
<p>Выпадкова заблукаў,</p>
<p> </p>
<p>З градкі</p>
<p>Морквіну сарваў.</p>
<p>Тут</p>
<p>Як громам праняло</p>
<p>Абыціхабыло.</p>
<p> </p>
<p>Пасінеў</p>
<p>Ад злосці ўвесь,</p>
<p>Крыкнуў,</p>
<p>Аж прыгнуўся лес:</p>
<p>— Ты куды ў маё</p>
<p>Залез?</p>
<p> </p>
<p>І не любіць жа</p>
<p>Сяло</p>
<p>Абыціхабыло.</p>
<p> </p>
<p> </p>
<h3><a id="chapter8"></a>ДВА СЦЯГІ</h3>
<p>Народ не сагнеш,</p>
<p>Не пакорыш нічым —</p>
<p>Ніякім прымусам, ні здзекам.</p>
<p>Нядаўна пабыў я ў калгасе адным.</p>
<p>Што ўбачыў, запомніў навекі.</p>
<p> </p>
<p>У хату-чытальню,</p>
<p>Што ў ціхім садку,</p>
<p>Зайшоў я. Было то ў нядзелю.</p>
<p>У дбайна прыбраным пачэсным кутку</p>
<p>Два сцягі чырвоных віселі.</p>
<p> </p>
<p>Глядзеў я на сцягі,</p>
<p>І ветрам вайны</p>
<p>Дыхнула ад сцягаў суровых,—</p>
<p>Здавалася, штосьці друг другу яны</p>
<p>Шапталі, схіліўшы галовы.</p>
<p> </p>
<p>Спытаў я:</p>
<p>— Сюды яны трапілі як?</p>
<p>Відна баявая іх доля!</p>
<p>— О, з гэтымі сцягамі,— кажа юнак,—</p>
<p>Змагаліся людзі за волю...</p>
<p> </p>
<p>У кожнага</p>
<p>Славай авеяны шлях,</p>
<p>Ад куляў захопнікаў раны.</p>
<p>Адзін партызаніў у нашых лясах,</p>
<p>Другі — каля сопак Пусана.</p>
<p> </p>
<p>Вядомы ім добра</p>
<p>Зямлянак агні</p>
<p>І роднага краю пажары,</p>
<p>Ад свастыкі край свой адзін бараніў,</p>
<p>Другі — ад напалмавых хмараў.</p>
<p> </p>
<p>— Вы бачыце сцяг той,</p>
<p>Дзе зорка гарыць,</p>
<p>І надпіс сардэчны прывету,—</p>
<p>Далі нам на памяць карэйцы-сябры,</p>
<p>Калі гасцявалі ў нас летам.</p>
<p> </p>
<p>Прайшлі тыя сцягі</p>
<p>Змагання гады</p>
<p>І нас ратавалі ад смерці,</p>
<p>А дружбай з’яднаны яны назаўжды</p>
<p>Так моцна, як нашыя сэрцы.</p>
<p> </p>
<p>Я слухаў,</p>
<p>Я думай сваёю лунаў</p>
<p>Шляхамі далёкіх паходаў</p>
<p>І доўга і моўчкі ля сцягаў стаяў,</p>
<p>Прад гордай святыняй народаў.</p>
<p> </p>
<p> </p>
<h3><a id="chapter9"></a>НАД ВОЗЕРАМ</h3>
<p>Стаю над возерам вясной,</p>
<p>Усё спавіта цішынёй.</p>
<p>Гляджу — а ў ім паміж ракіт</p>
<p>Нябёс гайдаецца блакіт,</p>
<p>Не то пад колер васілька,</p>
<p>Не то пад вочы юнака.</p>
<p> </p>
<p>Прыйшоў я ўвосень паглядзець —</p>
<p>Ужо лістоў гамоніць медзь,</p>
<p>І зашарэлася ўжо скрозь,</p>
<p>Здаецца, ўзрушыў хвалі хтось —</p>
<p>Разбегліся ва ўсе бакі,</p>
<p>Нібы на твары маршчакі.</p>
<p> </p>
<p>Я быў і ўзімку ў месцы тым —</p>
<p>Пад пакрывалам ледзяным</p>
<p>Не чуць ані гамонкі хваль,</p>
<p>Завеі засланілі даль.</p>
<p>І возера часінай той</p>
<p>Заснула ў пене снегавой.</p>
<p> </p>
<p>Але не век яму да сна,</p>
<p>Я знаю — ўзнімецца вясна,</p>
<p>І паміж хваль у цвеце дрэў</p>
<p>Пачне кружыць птушыны спеў,</p>
<p>І ў ціхім люстры між ракіт</p>
<p>Зноў загайдаецца блакіт.</p>
<p> </p>
<p> </p>
<h3><a id="chapter10"></a>КАМБАЙН</h3>
<p>З кім параўнаць тваю сілу і славу?</p>
<p>Гордым цябе караблём называлі,</p>
<p>Што ж, карабель ты стэповы па праву.</p>
<p>Песень нямала табе праспявалі,</p>
<p>Варты ты песень, бо працаю дбайны.</p>
<p>Слава камбайну!</p>
<p> </p>
<p>Мы ўзбагацілі з табою Айчыну,</p>
<p>Колькі ты вызваліў працы людское —</p>
<p>Жнеі, касцы парасправілі спіны,</p>
<p>Годзе гібелі з сярпом і касою.</p>
<p>Зерне да зерня збіраеш старанна.</p>
<p>Слава камбайну!</p>
<p> </p>
<p>Многа з табою прайшлі мы палямі,</p>
<p>Ўсюды табой не нахваляцца людзі,</p>
<p>Шлях за сабой устаўляеш мяхамі,</p>
<p>Шлях твой расце і ўзнімацца ўсё будзе —</p>
<p>Многа яшчэ ў нас прастораў бяскрайніх.</p>
<p>Слава камбайну!</p>
<p> </p>
<p> </p>
<h3><a id="chapter11"></a>ХАЦЕЎ БЫ...</h3>
<p>Хацеў бы часіны такой прычакаць,</p>
<p>Каб суддзяў пабачыў я гэтак:</p>
<p>Сядзяць —</p>
<p>Задаволена ў залу глядзяць,</p>
<p>І сэрцы іх шчасцем сагрэты.</p>
<p> </p>
<p>Забытыя словы: прысуд і турма,</p>
<p>Не чутна аб кары ні разу,</p>
<p>Не то што забойцаў —</p>
<p>Зладзеяў няма,</p>
<p>Няма ўжо ніякай абразы.</p>
<p> </p>
<p>Даўно ужо суддзі не чуюць маны,</p>
<p>Не знаюць зняваг і рабункаў,</p>
<p>Не справы злачынстваў прад імі відны,</p>
<p>А кветкі і горы дарункаў.</p>
<p> </p>
<p>Чаго ж тады суддзям сядзець за сталом,</p>
<p>І што іх за роля такая?</p>
<p>Сягоння за працу,</p>
<p>За песню з агнём</p>
<p>Найлепшых яны адзначаюць.</p>
<p> </p>
<p> </p>
<h3><a id="chapter12"></a>АКІЯН</h3>
<p>Хоць я не бачыў акіяна,</p>
<p>Не плыў у землі ні ў чые,</p>
<p>А думаць аб народзе стану,—</p>
<p>Ён прада мною паўстае.</p>
<p> </p>
<p>Як і народ — бязмежнай славы,</p>
<p>Нікім не знанай глыбіні,</p>
<p>У ласцы — велічна-ласкавы,</p>
<p>У гневе — грозны і страшны.</p>
<p> </p>
<p>Далёка недзе ў змроку шэрым</p>
<p>Ля небаскробаў ён гудзіць —</p>
<p>Ракочуць хвалі, б’юць у бераг,</p>
<p>Імкнуцца бруд дашчэнту змыць.</p>
<p> </p>
<p> </p>
<h3><a id="chapter13"></a>ДАРОГАЙ</h3>
<p>Чацвёртыя суткі гляджу закахана</p>
<p>З акна на бязмежжа краіны маёй.</p>
<p>О, як ты прыгожы, прастор Казахстана,</p>
<p>Калі абуджаешся ранняй вясной!</p>
<p> </p>
<p>Гляджу я, мінаюць шляхі за шляхамі,</p>
<p>А стэп — чараўнік, нібы песня сама,—</p>
<p>Чырвонымі макамі, быццам сцяжкамі,</p>
<p>Расквечаны ўсюды — і краю няма.</p>
<p> </p>
<p> </p>
<h3><a id="chapter14"></a>ТРЭЦІ ТЫДЗЕНЬ ДОЖДЖ ІДЗЕ...</h3>
<p>Трэці тыдзень дождж ідзе,</p>
<p>Цярусіць...</p>
<p>Я гляджу на неба і злуюся —</p>
<p>Не такога мы чакалі ў маі,</p>
<p>Без канца слязіцца, палівае.</p>
<p>Пазавешаны блакіт і просінь</p>
<p>Коўдрамі такімі, як увосень,</p>
<p>Чорнымі, калматымі, густымі,</p>
<p>Волавам сцюдзёным налітымі.</p>
<p> </p>
<p>Трэці тыдзень дождж ідзе,</p>
<p>Цярусіць...</p>
<p>Я гляджу на неба і злуюся —</p>
<p>Сонца мала гэтак, як ніколі,</p>
<p>Дождж, ды з навальніцамі заўзята</p>
<p>Выбівае з-пад раллі зярняты,</p>
<p>Трактарысты лаюцца, плююцца,</p>
<p>Не дае сявярням разгарнуцца!</p>
<p> </p>
<p>Трэці тыдзень дождж ідзе,</p>
<p>Цярусіць...</p>
<p>Я гляджу на неба і злуюся —</p>
<p>Затрымалася ўся наша праца...</p>
<p>Толькі не прывыклі мы скарацца:</p>
<p>Дзе насенне выбілі навалы —</p>
<p>Мы адсеялі ізноўку дбала.</p>
<p>Верым, сціхне нудны дождж бясконцы —</p>
<p>Закрасуюць каласы пад сонцам!</p>
<p> </p>
<h3><a id="chapter15"></a>РОЗДУМ</h3>
<p>Гадоў нямала прашугала,</p>
<p>І мне ўжо ёсць</p>
<p>Што падлічаць —</p>
<p>Прыйшла яна, такая сталасць,</p>
<p>Што можна й старасцю назваць.</p>
<p>Ну што ж, міруся з сівізною</p>
<p>І з тым,</p>
<p>Што сёння пяцьдзесят,</p>
<p>Ды не састарыў я душою</p>
<p>І па хадзе яшчэ салдат.</p>
<p>Ніколі лёгкага нічога</p>
<p>Не выбіраў сабе ў жыцці.</p>
<p>Я знаю —</p>
<p>Доўгую дарогу</p>
<p>Яшчэ нам трэба перайсці.</p>
<p>І як жыццёвы вопыт вучыць,</p>
<p>Аб чым заўсёды</p>
<p>Трэба дбаць,</p>
<p>Што можа быць не раз на кручы</p>
<p>Ўздымацца, сіл не шкадаваць.</p>
<p>Скажу я сціпла, ды надзейна,</p>
<p>Што не прыстану без пары,</p>
<p>І могуць быць</p>
<p>У гэтым пэўны</p>
<p>Мае таварышы-сябры.</p>
<p>Бо сіла ёсць, што гэтак дбала</p>
<p>Пад свой нас пазбірала сцяг,</p>
<p>Яна й мяне</p>
<p>Загартавала</p>
<p>І з песняй вывела па шлях.</p>
<p>Дык з песняй гэтаю заўсёды</p>
<p>Хачу ісці я з грамадой —</p>
<p>Служыць</p>
<p>Радзіме і народу</p>
<p>І роднай партыі маёй!</p>
<p> </p>
<h3><a id="chapter16"></a>ПАРЛАМЕНЦЁР</h3>
<p>Да сцен Будапешта</p>
<p>З Дунайскіх палян</p>
<p>Савецкі, адважны</p>
<p>Ідзе капітан.</p>
<p> </p>
<p>Ідзе ён, прайшоўшы</p>
<p>Праз боек віхор,</p>
<p>Таварыш Астапенка,—</p>
<p>Парламенцёр.</p>
<p> </p>
<p>Да сцен Будапешта</p>
<p>Выходзіць герой,</p>
<p>Сцяг міру ўздымаючы</p>
<p>Над галавой.</p>
<p> </p>
<p>І помніць удзячны</p>
<p>Венгерскі народ —</p>
<p>Той сцяг ён трымае</p>
<p>Каторы ўжо год.</p>
<p> </p>
<p>Хай куля герою</p>
<p>Праз грудзі прайшла,</p>
<p>Жыве ён, бо ў сэрцы</p>
<p>Багата святла.</p>
<p> </p>
<p>Ён волю з радзімы,</p>
<p>Дзе ўзняўся і ўзрос,</p>
<p>Нясе і сягоння,</p>
<p>Як некалі нёс.</p>
<p> </p>
<p>Прад ім чырванее</p>
<p>Зарой небакрай,</p>
<p>Шуміць і гамоніць,</p>
<p>Спявае Дунай.</p>
<p> </p>
<p> </p>
<h3><a id="chapter17"></a>ШАНДАР ПЕЦЁФІ</h3>
<p>Сярод роўнядзі венгерскай,</p>
<p>Дзе спявае ўсё, здаецца,</p>
<p>Слаўлю я сяло такое,</p>
<p>Што Кешкерасам завецца.</p>
<p> </p>
<p>Паглядзіш — усё звычайна,</p>
<p>Бачыў сёл такіх нямала,</p>
<p>Чым жа гэткім, асаблівым,</p>
<p>Мне яно на сэрца пала.</p>
<p> </p>
<p>З песняй мчыцца, ноччу сніцца,</p>
<p>З дум не сходзіць ні хвіліны,</p>
<p>Не магу ніяк забыцца</p>
<p>На Кешкераса хаціны.</p>
<p> </p>
<p>Хаты белыя. Таполі</p>
<p>Іх спакой здавён вартуюць...</p>
<p>Ды між іх адна, што болей</p>
<p>Між усіх мяне хвалюе.</p>
<p> </p>
<p>Вокны сціпла паглядаюць</p>
<p>На старых будоўляў стрэхі —</p>
<p>Перш за ўсіх яны пачулі</p>
<p>Голас Шандара Пецёфі.</p>
<p> </p>
<p>З двара сцежачка малая</p>
<p>Выбягае ручаінай...</p>
<p>То яна яго з дзяцінства</p>
<p>Павяла у шлях няспынны.</p>
<p> </p>
<p>Ён на тым шляху ў змаганні</p>
<p>Вырас горды, прамяністы,</p>
<p>Слоў прыгожасць, грукат бою</p>
<p>Зведаў ён душой агністай.</p>
<p> </p>
<p>Ён не знаў нідзе спакою,</p>
<p>Воін і трыбун народны,—</p>
<p>Скрозь прайшоў з крылатай песняй</p>
<p>І вярнуўся бессмяротны.</p>
<p> </p>
<p>Стаў на плошчы ў бронзе мужны,</p>
<p>Рукі й сёння не паслаблі —</p>
<p>Ён адной трымае ліру,</p>
<p>А другой надзейна шаблю.</p>
<p> </p>
<p>Перад ім Альфельда стэпы,</p>
<p>Дзе шуміць пшаніцы мора...</p>
<p>Углядаецца Пецёфі</p>
<p>На расцвіўшыя прасторы.</p>
<p> </p>
<p>Ён глядзіць і песень словы</p>
<p>Ўсім ад сэрца пасылае...</p>
<p>І не толькі ў хатах венграў,—</p>
<p>Цэлы свет яго спявае.</p>
<p> </p>
<p>Песні Шандара Пецёфі</p>
<p>Любы й нам на Беларусі.</p>
<p>Вось чаму, сяло Кешкерас,</p>
<p>Да цябе душой імкнуся.</p>
<p> </p>
<p> </p>
<h3><a id="chapter18"></a>А ХІБА ЁСЦЬ, ШТО ЗАБЫВАЮЦЬ?</h3>
<p>Ляжыць салдат ля пераправы,</p>
<p>Каля маленькае ракі.</p>
<p>Ляжыць салдат</p>
<p>Вялікай славы,</p>
<p>Крывёй здабытай на вякі.</p>
<p> </p>
<p>Шуміць над ім гушчар зялёны,</p>
<p>Плывуць аблокаў караблі.</p>
<p>Ён паў,</p>
<p>Пазбавіўшы палону</p>
<p>Вось гэты кут сваёй зямлі:</p>
<p> </p>
<p>І лес ва ўзорах журавінных,</p>
<p>І луг з расянаю травой,</p>
<p>І тыя светлыя хаціны,</p>
<p>Што сталі дружна над вадой.</p>
<p>І сад, шумлівы напрадвесні,</p>
<p>І піянерскія кастры...</p>
<p> </p>
<p>Ляжыць салдат</p>
<p>І чуе песні,</p>
<p>Што не сціхаюць да зары.</p>
<p> </p>
<p>Ляжыць і сніць ён аб народзе,</p>
<p>Якому шчасце — вольна жыць!</p>
<p>І рады ён, калі прыходзяць</p>
<p>Хоць зрэдку з ім пагаварыць,</p>
<p>Калі сцяжыначка малая</p>
<p>Не зарастае да яго...</p>
<p> </p>
<p>А хіба ёсць, што забываюць</p>
<p>Выратавальніка свайго?</p>
<p> </p>
<p> </p>
<h3><a id="chapter19"></a>ДА СЯБРОЎ</h3>
<p>Зноў сэрца з сябрамі гаворыць,</p>
<p>Зноў думак абуджаны рой —</p>
<p>Успомніў я многа прастораў</p>
<p>У доўгай дарозе сваёй.</p>
<p> </p>
<p>Згадаў я гуральскія хаты</p>
<p>І ў горах грузінскіх ручай,</p>
<p>Крутлявыя сцежкі Карпатаў,</p>
<p>Між Будай і Пештам Дунай.</p>
<p> </p>
<p>І Кіеў,</p>
<p>і ўзгор’і Тбілісі,</p>
<p>І стэп, што вачам не абняць,</p>
<p>І як маякі — кіпарысы,</p>
<p>Што з Ялты на мора глядзяць.</p>
<p> </p>
<p>Здаецца, што дзесьці ёсць камень</p>
<p>Ці дуб, што галлё распусціў,</p>
<p>Нібы яны клічуць часамі:</p>
<p>— Чаму ты ўжо даўна не быў?</p>
<p>Хацелася б з імі сустрэцца,</p>
<p>Зноў зведаць пяройдзены шлях,</p>
<p>Ды больш чалавечае сэрца</p>
<p>Смуткуе па добрых сябрах.</p>
<p> </p>
<p>Нямала таварышаў маю,</p>
<p>Што зведалі ціхі мой дом...</p>
<p>І я ад душы іх чакаю</p>
<p>Даўно за бяседным сталом.</p>
<p> </p>
<p>За вокнамі Мінск зіхаціцца,</p>
<p>Аж зоры ў асфальце гараць.</p>
<p>І я маю чым пахваліцца,</p>
<p>І мне ёсць аб чым распытаць.</p>
<p> </p>
<p>— Вы гляньце на мінскія плошчы!</p>
<p>— А колькі заводаў — іх шмат...</p>
<p>— Якія ж агні на Кахоўцы?</p>
<p>— Як сёння расце Сталінград?</p>
<p> </p>
<p>І так без канца і без краю</p>
<p>Праз вечар па свеце іду...</p>
<p>Сяджу я адзін, разважаю,</p>
<p>З усімі гамонку вяду.</p>
<p> </p>
<p>Яна ж несканчоная ўецца</p>
<p>Між добрых знаёмцаў маіх...</p>
<p>А вецер да шыб дакранецца,</p>
<p>Здаецца, з вітаннем ад іх.</p>
<p> </p>
<p>І я да акоп прыпадаю,</p>
<p>Адняць не магу галавы</p>
<p>І з ветрам сябрам адсылаю</p>
<p>Дакор свой: — Забыліся вы!</p>
<p> </p>
<p>У Мінску, таварышы, знайце,</p>
<p>Умеюць падоўгу чакаць...</p>
<p>А можа, й пара нам спаткацца,</p>
<p>Нам многа аб чым ёсць сказаць!</p>
<p> </p>
<p> </p>
<h3><a id="chapter20"></a>У ВАРШАВЕ</h3>
<p>На вуліцах, плошчах тваіх шматгалосых,</p>
<p>Што слаўны і працаю і ў барацьбе,</p>
<p>Пабыць мне з сябрамі ізноў давялося...</p>
<p>Дзень добры, Варшава! Вітанне табе!</p>
<p> </p>
<p>Хадзіў і хадзіў бы, здаецца, бясконца</p>
<p>Па новых кварталах, па скверах густых,</p>
<p>Дзе многа палацаў, асветленых сонцам,</p>
<p>І безліч усмешак на тварах людскіх.</p>
<p> </p>
<p>Цябе ж і такой я прыгадваю часта,</p>
<p>Калі пачынала ты раны гаіць,</p>
<p>Я быў на руінах твайго Стара Мяста</p>
<p>І болю дагэтуль ніяк не пазбыць!</p>
<p> </p>
<p>Так, шмат перажыта часамі цяжкімі,</p>
<p>З нас кожны пазнаўся з пакутай сваёй —</p>
<p>На сумных, журботных палях Асвянціма</p>
<p>Рассыпаны попел і маці маёй.</p>
<p> </p>
<p>Варшава, свой боль перажыўшы глыбока,</p>
<p>Да сонца і шчасця раскрыла ты сцяг.</p>
<p>Ты здужала гора. Гляджу я навокал,—</p>
<p>Бязмерная веліч і прага жыцця!</p>
<p> </p>
<p>Гляджу, на вачах узлятаеш, здаецца,</p>
<p>Расцеш, як у казцы, яшчэ і яшчэ...</p>
<p>І Вісла, як песня праз польскае сэрца,</p>
<p>У далеч стагоддзяў няспынна цячэ.</p>
<p> </p>
<p>Ласкавыя хвалі з табою ў размовах,</p>
<p>Дзе ж лепшую песню, Варшава, знайсці?</p>
<p>Прымі ж ты сяброўскае, шчырае слова:</p>
<p>— Высока ўздымайся, красуй і цвіці!</p>
<p> </p>
<p>Сябрам-варшавянам я шчасця таксама</p>
<p>Жадаю, як можа жадаць чалавек —</p>
<p>Мы з вамі суседзі не толькі палямі,</p>
<p>А братняю дружбай з’яднаны навек!</p>
<p> </p>
<p> </p>
<h3><a id="chapter21"></a>НАД СВІЦЯЗЗЮ</h3>
<p>Лісце пажоўклае, шэрае</p>
<p>Ціха шасціць пад нагамі,</p>
<p>Толькі дубы па-над Свіцяззю</p>
<p>Меднымі звоняць лістамі.</p>
<p> </p>
<p>Вецер над хвалямі ўзносіцца,</p>
<p>Крыллі мацней распраўляе...</p>
<p>З кронаў вячыстых, узрушаных</p>
<p>Лісце спадаць не жадае.</p>
<p> </p>
<p>Прагна дубы прыглядаюцца</p>
<p>На зарунеўшыя гоні,</p>
<p>Даўнія дні ўспамінаючы,</p>
<p>Голле з лістамі гамоніць.</p>
<p> </p>
<p>Постаць згадалі бунтарскую,</p>
<p>Рысы задумнага твару,</p>
<p>Думы паэта крылатыя,—</p>
<p>Тыя, што нішчылі хмары.</p>
<p> </p>
<p>Нёс ён да сэрца народнага</p>
<p>Сэрца любові і ласкі,</p>
<p>Словы ён чуў беларускія,</p>
<p>Песні, паданні і казкі.</p>
<p> </p>
<p>Чэрпаў з народнае мудрасці</p>
<p>Сказы аб горы і славе...</p>
<p>Колькі ў вянку яго песенным</p>
<p>Іх, незабыўных, яскравых!</p>
<p> </p>
<p>Колькі ў паэзіі закліку</p>
<p>Супраць прыгнёту і здзеку!</p>
<p>Помняць усюды Міцкевіча,</p>
<p>Бо палюбілі навекі.</p>
<p> </p>
<p>Славяць палі Навагрудчыны</p>
<p>Генія мараў высокіх,</p>
<p>Чуюць дубы па-над Свіцяззю,</p>
<p>Чуюць натхнёныя крокі!</p>
<p> </p>
<p> </p>
<h3><a id="chapter22"></a>МАЛАДЫМ</h3>
<p>Не ахопіш вачамі —</p>
<p>Нівы, пожні, ралля...</p>
<p>Скрозь яна</p>
<p>Перад намі —</p>
<p>Наша маці-зямля.</p>
<p> </p>
<p>Дол шырокі калгасны,</p>
<p>Гоні, пушчы, лясы...</p>
<p>Рэчак</p>
<p>Сінія пасмы</p>
<p>І дарог паясы.</p>
<p> </p>
<p>Гэта ўсё дарагое</p>
<p>Я ад малку люблю.</p>
<p>Хто ж не любіць</p>
<p>Душою</p>
<p>Нашу маці-зямлю!</p>
<p> </p>
<p>Яна ж корміць і поіць,</p>
<p>Апранае адна.</p>
<p>Выйдзі,</p>
<p>Глянь ты вясною,</p>
<p>Як гамоніць яна!</p>
<p> </p>
<p>Трактарамі, плугамі,</p>
<p>Пышным цветам садоў,</p>
<p>Ручаямі,</p>
<p>Лістамі,</p>
<p>Перазвонам дуброў.</p>
<p> </p>
<p>А як лашчыцца вуха</p>
<p>Ад гамонкі тае...</p>
<p>Выйдзі</p>
<p>Летам, паслухай,</p>
<p>Як зямля нам пяе.</p>
<p> </p>
<p>Як звініць у пракосах,</p>
<p>Красаваннем дыміць,</p>
<p>Як спявае</p>
<p>Калоссем,</p>
<p>Як садамі шуміць!</p>
<p> </p>
<p>Лета коціцца шпарка</p>
<p>Па адцвіўшых шляхах,</p>
<p>Выйдзі</p>
<p>Восенню яркай,</p>
<p>Глянь вакол па прасцяг.</p>
<p> </p>
<p>Як бы хто самавіта</p>
<p>У стагі ўсё пазнёс,</p>
<p>Быццам</p>
<p>Меддзю наліты</p>
<p>Грушы, яблыні скрозь.</p>
<p> </p>
<p>Снег закружыцца роем,</p>
<p>Завіхурыць калі,—</p>
<p>Не падумай,</p>
<p>Зімою</p>
<p>Не заснулі палі.</p>
<p> </p>
<p>Пад бялюткаю коўдрай</p>
<p>Адпачнуць цішынёй,</p>
<p>Каб магутна</p>
<p>І шчодра</p>
<p>Зноў узняцца вясной.</p>
<p> </p>
<p>Друг мой юны, таварыш,</p>
<p>Тут мы ўсе узраслі,</p>
<p>Хіба лепей ёсць</p>
<p>Мары,</p>
<p>Чым аб нашай зямлі?</p>
<p> </p>
<p>А такія, каб сёння</p>
<p>Скрозь гула збажыной...</p>
<p>Не праходзь жа</p>
<p>Староннім</p>
<p>Ты, як вецер, па ёй.</p>
<p> </p>
<p>Будзь старанным і дбалым,</p>
<p>Ведай,—</p>
<p>Нельга забыць</p>
<p>І маленькі кавалак,</p>
<p>Што аблогам ляжыць.</p>
<p> </p>
<p>Засявайце ж руплівей</p>
<p>Зернем чыстым вакол,</p>
<p>Чым зямля</p>
<p>Урадлівей —</p>
<p>Багацейшы наш стол!</p>
<p> </p>
<p>Шчасце ў працы знайшоўшы,</p>
<p>Добра поле араць.</p>
<p>Добра,</p>
<p>З плугам прайшоўшы,</p>
<p>Радасць жніва пазнаць.</p>
<p> </p>
<p>Добра зведаць напэўне</p>
<p>Шчодры восеньскі час —</p>
<p>Пах саломы,</p>
<p>Што зерне</p>
<p>Гадавала для нас.</p>
<p> </p>
<p>Скрозь зямля адгукнецца,</p>
<p>Толькі дружна працуй,</p>
<p>Толькі</p>
<p>Шчырага сэрца,</p>
<p>Рук сваіх не шкадуй!</p>
<p> </p>
<p>Стань з юначаю сілай</p>
<p>На прыгожы свой шлях.</p>
<p>Помні,—</p>
<p>Нас узрасціла</p>
<p>Наша маці-зямля!</p>
<p> </p>
<p> </p>
<h3><a id="chapter23"></a>ПРЫЯЗДЖАЎ МАРАК У ГОСЦІ</h3>
<p>Вам скажу, падружкі, штосьці,</p>
<p>Без падману, без прыкрас —</p>
<p>Прыязджаў марак у госці</p>
<p>На пабыўку ў свой калгас.</p>
<p> </p>
<p>Хлопец просты, каб вы зналі,</p>
<p>І зусім не велікан.</p>
<p>А за ім, як мне казалі,—</p>
<p>Цэлы Ціхі акіян.</p>
<p> </p>
<p>Паглядзела я — нясмелы,</p>
<p>Не падобна, што герой!</p>
<p>А як раз з ім пасядзела,</p>
<p>Дык не знаю, што са мной?..</p>
<p> </p>
<p>Невясёлы, нават хмуры,</p>
<p>Не адзначаны нічым.</p>
<p>А паехаў, кінуў буру,</p>
<p>Буру ў сэрцы у маім.</p>
<p> </p>
<p>Аднаго цяпер хачу я,</p>
<p>Ды не знаю, як прасіць,</p>
<p>Хай прыедзе і ўратуе,</p>
<p>З ім хачу я плыць і плыць!</p>
<p> </p>
<p> </p>
<h3><a id="chapter24"></a>ДУША ВЕЧНАЙ МЕРЗЛАТЫ</h3>
<p>Масіўны, гладкі ён мужчына,</p>
<p>Надзейны страўнік, моцны сон,</p>
<p>На твары жаднае маршчыны</p>
<p>Пад сорак год не знае ён.</p>
<p> </p>
<p>Спытайце што, адкажа з толкам,</p>
<p>Ён знае ўсё, аб чым ні йшло...</p>
<p>Заўжды апранены з іголкі,</p>
<p>Хоць у вітрыну стаў за шкло.</p>
<p> </p>
<p>Не разнервуецца дарэмна,</p>
<p>Не возьме ў рот таго-сяго...</p>
<p>Ва ўсіх адносінах прыемны,</p>
<p>Я чуў, казалі пра яго.</p>
<p> </p>
<p>Такі крыштальны, аж свіціцца,</p>
<p>Ледзь не зрабілі ўжо святым...</p>
<p>А як мне з гэтым пагадзіцца,</p>
<p>Бо я дазнаўся вось аб чым:</p>
<p> </p>
<p>У дзень вясновы, не рабочы</p>
<p>(Бо парушальнікам не быў),</p>
<p>Ішоў ля рэчкі ён аднойчы,</p>
<p>З развагаю паветра піў.</p>
<p> </p>
<p>У думках шчасце сваё множыў,</p>
<p>Здабыткам дбайны вёў падлік...</p>
<p>І раптам — з рэчкі патрывожыў</p>
<p>Яго спакой дзіцячы крык.</p>
<p> </p>
<p>Зірнуў, узважыў — там глыбока,</p>
<p>Дуроных вылаяў дзяцей,</p>
<p>Гукнуў міліцыю здалёку,</p>
<p>А сам пайшоў, пайшоў далей.</p>
<p> </p>
<p>Над гэтым шмат я ў думках біўся</p>
<p>І пагадзіўся толькі з тым,—</p>
<p>Што ўзяць з такога,</p>
<p>Ён радзіўся</p>
<p>З душою вечнай мерзлаты.</p>
<p> </p>
<p> </p>
<h3><a id="chapter25"></a>СЭРЦА</h3>
<p>Чырвоны камочак.</p>
<p>Ну што ў ім, здаецца,</p>
<p>Трапечацца ж,</p>
<p>б’ецца,</p>
<p>спачыну не знае...</p>
<p>Калі прыгадаеш маленькае сэрца,</p>
<p>Чаго яно толькі ў сабе не змяшчае!</p>
<p> </p>
<p>Шмат дзён перажытых,</p>
<p>І хмурых і ясных,</p>
<p>І моры, і горы,</p>
<p>і рознага многа...</p>
<p>А я вось даўно, ад маленства, выразна</p>
<p>Праз сэрца сваё адчуваю дарогу.</p>
<p> </p>
<p>Ляжыць яна роўнай,</p>
<p>Стралою нібыта,</p>
<p>То раптам, як стужка,</p>
<p>закружыць,</p>
<p>заўецца —</p>
<p>Чым далей іду я, чым больш перажыта,</p>
<p>Тым больш успамінаў на ёй застаецца.</p>
<p> </p>
<p>Ёсць людзі,</p>
<p>Што ў сэрцы сябрамі гасцілі,</p>
<p>Прайшлі той дарогай</p>
<p>хвіліну якую,</p>
<p>Прайшлі яны, дрэўцы на ёй пасадзілі,</p>
<p>А тыя цвітуць, і цвітуць, і красуюць.</p>
<p> </p>
<p>А ёсць і такія,</p>
<p>Што, носячы камень,</p>
<p>Стараюцца кінуць,</p>
<p>між іншым,</p>
<p>як быццам, —</p>
<p>Усцелюць дарогу згрызот валунамі,</p>
<p>Змагаецца сэрца,</p>
<p>каб як іх пазбыцца.</p>
<p>Балюча бывае,</p>
<p>Што засцяцца вочы,</p>
<p>Нямала іх здолела</p>
<p>цяжка параніць —</p>
<p>Кідаюся хворы на ложку праз ночы,</p>
<p>Але з перамогай страчаю світанне.</p>
<p> </p>
<p>Хай твар мой,</p>
<p>Бывае, збялее, што кужаль,</p>
<p>Днём новым я лекі знаходжу,</p>
<p>іх мноства —</p>
<p>І зноўку выходжу бадзёры і дужы,</p>
<p>І сэрца раскрыта маё для сяброўства.</p>
<p> </p>
<p> </p>
<h3><a id="chapter26"></a>ЯК ЛІСТ ДУБОВЫ..</h3>
<p>Не страшна мне</p>
<p>Ні твань, ні багна,</p>
<p>Ані віхуры гул і свіст —</p>
<p>Я за жыццё схапіўся прагна,</p>
<p>Як за галлё</p>
<p>Дубовы ліст.</p>
<p> </p>
<p>Па восені,</p>
<p>Мядзяны, дужы,</p>
<p>Між хмурай стыні ён гарыць...</p>
<p>Трасуць яго вятры і сцюжы,</p>
<p>А ён адно ў адказ —</p>
<p>Звініць.</p>
<p> </p>
<p>Калі зімой</p>
<p>Мятлюга грае</p>
<p>І злосна шчэрыцца мароз,</p>
<p>Ён, як далонню, прыкрывае</p>
<p>Галінку тую,</p>
<p>Дзе прарос.</p>
<p> </p>
<p>І толькі ў ясны дзень</p>
<p>Вясновы,</p>
<p>Калі красуе ўсё вакол —</p>
<p>Перад лістком зялёным, новым</p>
<p>Ён ціха падае</p>
<p>На дол.</p>
<p> </p>
<p> </p>
<h3><a id="chapter27"></a>НЕЗАДАВОЛЕНАМУ</h3>
<p>Ты кажаш, чахнеш —</p>
<p>Сум, нуда,</p>
<p>Абрыдлі каша і праснак,</p>
<p>А ты ці знаў,</p>
<p>Што лебяда</p>
<p>Была калісьці нам усмак?</p>
<p>Ты круціш хмура</p>
<p>Галавой,</p>
<p>Яшчэ чаго? Канечне, не!</p>
<p>А еў камы ты</p>
<p>З бульбы той,</p>
<p>Што мы збіралі па вясне?</p>
<p>Злуеш на корт і на сацін,</p>
<p>Што капялюша</p>
<p>Не набыў.</p>
<p>А ты ці знаеш,</p>
<p>Брыль адзін</p>
<p>Ва ўсёй акружцы ў пана быў.</p>
<p>Мы й тое помнім —</p>
<p>І не жах,</p>
<p>Як адскакалі танцаў шмат</p>
<p>У зрэбных</p>
<p>Галіфэ-штанах</p>
<p>Пад дружны гул ад голых пят.</p>
<p>А сёння, ты</p>
<p>Як бачыш сам,—</p>
<p>Лапцей і зрэб’я не відаць.</p>
<p>За ўсё ж</p>
<p>Падзякуйце бацькам.</p>
<p>Дык больш імкніцеся прыдбаць!</p>
<p> </p>
<p> </p>
<h3><a id="chapter28"></a>ЗАКЛІК</h3>
<p>Ляці ж увысь,</p>
<p>Шырэй узмахі,</p>
<p>Каб зорку ўласную знайсці.</p>
<p>Пускайся ўброд,</p>
<p>Не ведай страху,</p>
<p>Бо шмат нязнанага ў жыцці.</p>
<p>Віхор, віры</p>
<p>Спрабуй адолець,</p>
<p>Які б твой шлях</p>
<p>Ні быў цяжкі...</p>
<p>Плыві, ўзлятай,</p>
<p>Не бойся болю,</p>
<p>З часамі сыдуць сінякі.</p>
<p> </p>
<p> </p>
<h3><a id="chapter29"></a>ПАМЫЛКА</h3>
<p>У дні маладосці, у дні свайго рання,</p>
<p>Нямала і я пахадзіў на спатканні.</p>
<p> </p>
<p>Дадому з’яўляўся, як золак займаўся,</p>
<p>І думаў, бывала, што ў гэтым мыляўся.</p>
<p> </p>
<p>Але, адпачыўшы якую часінку,</p>
<p>Абходзіў ў акружцы я ўсе вечарынкі.</p>
<p> </p>
<p>Збіваў там абцасы да самага краю</p>
<p>І каяўся потым — памылка якая!</p>
<p> </p>
<p>А вось як згадаю былое сягоння,</p>
<p>Калі ад памылак заснежылі скроні,—</p>
<p> </p>
<p>Дык часта я, часта ад суму ўздыхаю —</p>
<p>Ах, каб ды яшчэ мне памылка такая!</p>
<p> </p>
<p> </p>
<h3><a id="chapter30"></a>НЕКАТОРЫМ ДАЧУШКАМ</h3>
<p>І цешыцца сэрца, і цешацца вочы,</p>
<p>Калі мы пабачым гурток дзе дзявочы,</p>
<p> </p>
<p>Бо здольны на гульні і здатны на справу.</p>
<p>Мы рады, што выраслі дочкі на славу!</p>
<p> </p>
<p>І ў полі вы спраўны, прыбрана і хата,</p>
<p>Якія ж вы добрыя, нашы дзяўчаты!</p>
<p> </p>
<p>А ёсць і такія — іх, праўда, нямнога,—</p>
<p>Якія рабіць не жадаюць нічога.</p>
<p> </p>
<p>За бульбіну ўзяцца ўжо сталі баяцца:</p>
<p>Ад бульбы ж, вядома, шурпатыя пальцы.</p>
<p> </p>
<p>Ну што ўжо той венік, і той іх абурыў,</p>
<p>Каб часам сваю не пашкодзіць фігуру.</p>
<p> </p>
<p>Усюды прычына — то мулка, то колка,</p>
<p>Яны ўжо забыліся нат на іголку.</p>
<p> </p>
<p>Адзіныя думы, каб пекнай быць, гладкай...</p>
<p>Не гэткія, помнім, былі вашы маткі.</p>
<p> </p>
<p>Бо вашыя маці і пралі і жалі,</p>
<p>Здаецца, і вас неблагіх параджалі.</p>
<p> </p>
<p>Відаць, вы не бачылі шчасця такога,</p>
<p>Як з песнямі маці ішлі са жніўнога.</p>
<p> </p>
<p>Зарой вечаровай гарэлі іх шчокі,</p>
<p>Бор песні адносіў далёка-далёка...</p>
<p> </p>
<p>А жнеі спявалі, ішлі чарадою...</p>
<p>Навек я захоплены тою красою!</p>
<p> </p>
<p>Дык сёння хачу я ціхутка, на вушка,</p>
<p>Сказаць некаторым пястунням-дачушкам:</p>
<p> </p>
<p>— Стаміўся я вельмі чытаць вам маралі,</p>
<p>Вучыцеся ў матак, што вас нараджалі.</p>
<p> </p>
<p> </p>
<h3><a id="chapter31"></a>ПРЫГОЖАЯ ВУЛІЦА</h3>
<p>Мясціна такая ніяк не забудзецца,</p>
<p>Пазнаеш,—</p>
<p>Здаецца, навекі твая.</p>
<p>Ёсць ціхая ў Мінску Прыгожая вуліца,</p>
<p>Забыцца якое не здолею я.</p>
<p> </p>
<p>Стаялі там хаты малыя, маркотныя,</p>
<p>Зялёнымі хусткамі</p>
<p>Хутаў іх мох.</p>
<p>Чаму яе звалі назвай пяшчотнаю,</p>
<p>Ніяк зразумець я ў юнацтве не мог.</p>
<p> </p>
<p>Небрукаваная і непралазная,</p>
<p>Дзе цемра, бывала,</p>
<p>Да ранку стаіць...</p>
<p>А смутак па ёй адчуваю выразна я,</p>
<p>І сэрца нявызнаным болем шчыміць.</p>
<p> </p>
<p>Вясною садамі цвіценне мятлюжнае,</p>
<p>Дзяўчаты ў сукенках</p>
<p>Бялюткіх як снег.</p>
<p>Жылі мы сям’ёю студэнцкаю, дружнаю,</p>
<p>Не чэзнуў ніколі на вуліцах смех.</p>
<p> </p>
<p>Спатканні былі ў нас, што часу не бачылі,</p>
<p>Прыходзілі</p>
<p>Часта дамоў па расе.</p>
<p>Кляліся ў каханні мы слоўмі гарачымі,</p>
<p>Хоць слова стрымалі далёка не ўсе.</p>
<p> </p>
<p>А час той, куды ён, навошта спяшаецца?</p>
<p>Гады прамільгнулі,</p>
<p>Як хвіля адна.</p>
<p>Усё, як той кажа, ідзе і змяняецца,</p>
<p>І сёння я вуліцы той не пазнаў.</p>
<p> </p>
<p>І, можа, таму, што старыя, сівыя мы,</p>
<p>Што зніклі</p>
<p>Навокал малыя дамы,</p>
<p>Здаецца, што моладзь</p>
<p>Яшчэ больш імклівая</p>
<p>Ідзе па Прыгожай, як некалі мы.</p>
<p> </p>
<p>Уласныя сцежкі ім выпадуць кожнаму,</p>
<p>І кожны ў жыцці з іх</p>
<p>Пакіне свой след.</p>
<p>Паедуць студэнты дарогамі рознымі,</p>
<p>Што з гэтае вуліцы выйдуць у свет.</p>
<p> </p>
<p> </p>
<h3><a id="chapter32"></a>СТО ГОД</h3>
<p>Паўсотні гадоў</p>
<p>Адлічыла дарога,</p>
<p>А людзі гавораць —</p>
<p>Не так ужо многа.</p>
<p> </p>
<p>Падумаеш,—</p>
<p>Хочацца</p>
<p>З імі згадзіцца,</p>
<p>Бо зроблена мала,</p>
<p>Хоць цемя свіціцца.</p>
<p> </p>
<p>А колькі тых планаў,</p>
<p>Задумаў, імкненняў,</p>
<p>Каб жыць давялося</p>
<p>Год сотню, не меней.</p>
<p> </p>
<p>Па роздуме часам</p>
<p>Мяркуеш іначай —</p>
<p>Нямала ў жыцці ты</p>
<p>Пазнаў і пабачыў.</p>
<p> </p>
<p>Вясёла бывала,</p>
<p>Бывала і горна,</p>
<p>Я жыў у маленстве,</p>
<p>Што ў век той пячорны.</p>
<p> </p>
<p>Я помню вясковы</p>
<p>Свой кут небагаты,</p>
<p>Старую, пахілую,</p>
<p>Курную хату.</p>
<p> </p>
<p>І жорны, і ступу,</p>
<p>І ў лазні карыта,</p>
<p>І печку з камення</p>
<p>З дзён палеаліта.</p>
<p> </p>
<p>І лапаць лазовы,</p>
<p>І подплет пяньковы,</p>
<p>І розныя зёлкі,</p>
<p>Шаптанні, замовы.</p>
<p> </p>
<p>Кажушак, дзе дзірка</p>
<p>Ўзлязала на дзірку,</p>
<p>Дзе гузік быць мусіў —</p>
<p>Драўляную бірку.</p>
<p> </p>
<p>Апухлыя твары,</p>
<p>Як бульба пе ўродзіць...</p>
<p>Мінула год сорак таму</p>
<p>Ці стагоддзі?</p>
<p> </p>
<p>Ды помню, як голасна</p>
<p>Трубы запелі,—</p>
<p>Чырвоныя сцягі</p>
<p>Усіх нас сагрэлі.</p>
<p> </p>
<p>Як выйшлі мы разам</p>
<p>Па сонечных рэйках,</p>
<p>Сваю камсамольскую</p>
<p>Помню ячэйку.</p>
<p> </p>
<p>Як селі за кніжку,</p>
<p>Як песні спявалі,</p>
<p>Ў якіх мы сусветны</p>
<p>Пажар раздзьмухалі.</p>
<p> </p>
<p>Змагаліся дружна</p>
<p>З папом, самагонам,</p>
<p>Сядзелі ў засадах</p>
<p>Атрадамі ЧОНа.</p>
<p> </p>
<p>Ігралі ў спектаклях</p>
<p>Удала, няўдала</p>
<p>Ды браліся смела</p>
<p>За ўсё, што трапляла.</p>
<p> </p>
<p>Нас клікаў юнацтва</p>
<p>Запал ваяўнічы,—</p>
<p>Ды хіба мінуўшае</p>
<p>Ўсё пералічыш?</p>
<p> </p>
<p>Былі і сустрэчы,</p>
<p>Былі й развітанні,</p>
<p>Было і балючае</p>
<p>Ў сэрцы каханне.</p>
<p> </p>
<p>Абплаваны^ моры,</p>
<p>Аблётана неба,</p>
<p>Як кажуць, нямала</p>
<p>Спажыта і хлеба,</p>
<p> </p>
<p>І з’едзена солі</p>
<p>За гутаркай брацкай,</p>
<p>І простай, здаровае</p>
<p>Кашы салдацкай.</p>
<p> </p>
<p>Ад краю да краю</p>
<p>Краіну пракрочыў...</p>
<p>Нямала, нямала</p>
<p>Пабачылі вочы.</p>
<p> </p>
<p>Пазнаўся я ў свеце</p>
<p>І з другам і з братам,</p>
<p>Дажыўся — працуе</p>
<p>Разбуджаны атам.</p>
<p> </p>
<p>А можа, ён хутка</p>
<p>І полюс абудзіць,</p>
<p>Дажыўся — на Месяц</p>
<p>Збіраюцца людзі.</p>
<p> </p>
<p>А крыллі маланкай</p>
<p>Праходзяць аблокі,</p>
<p>Што стаў нам сягоння</p>
<p>В’етнам недалёкі.</p>
<p> </p>
<p>Што сцяг наш чырвоны</p>
<p>Ярчэй палымнее,</p>
<p>Што наша сям’я ўсё</p>
<p>Расце і мацнее.</p>
<p> </p>
<p>Навошта ж гады мне</p>
<p>Падлічваць маркотна,</p>
<p>Бо іх перажыта</p>
<p>Вялікая сотня!</p>
<p> </p>
<p> </p>
<h3><a id="chapter33"></a>ВОБЛАКА</h3>
<p>З-за лесу выплыла яно,—</p>
<p>Як белы пух,</p>
<p>Як ваты ком,</p>
<p>Пасля, як быццам палатно,</p>
<p>Затрашчала над сялом.</p>
<p> </p>
<p>Зары праменнае крыло</p>
<p>Яму перапыніла шлях.</p>
<p>Яно ж зайграла,</p>
<p>Расцвіло</p>
<p>І разгарнулася, як сцяг.</p>
<p> </p>
<p>І неба ў чырвані, ў агнях</p>
<p>Загатавалася, як вар...</p>
<p>І нібы</p>
<p>Кропелька адна</p>
<p>Мне стуль скацілася на твар.</p>
<p> </p>
<p>Душу маю ахутаў жар,</p>
<p>І думкі роем паплылі —</p>
<p>Што гэта кроў</p>
<p>Ці то сляза</p>
<p>Барацьбітоў, з якой зямлі?</p>
<p> </p>
<p>А сцяг, што рос і далей плыў,</p>
<p>Не мог я зрокам абхапіць...</p>
<p>І думаў я,</p>
<p>Ці ўсё зрабіў,</p>
<p>Што мне належала зрабіць?</p>
<p> </p>
<p> </p>
<h3><a id="chapter34"></a>ПРАЦА</h3>
<p>Паміж людзей сваіх, чужых</p>
<p>У зрэбных світцы і штанах,</p>
<p>Я, што мурашка, з дзён малых</p>
<p>Пазнаў свой працавіты шлях.</p>
<p> </p>
<p>Цяжару ж я не шлю праклён.</p>
<p>Хіба ён быў адзіным?</p>
<p>Не!</p>
<p>Сярод бясконцых хмурых дзён</p>
<p>Была і радасць у мяне.</p>
<p> </p>
<p>Пра гэта помніць, хто так жыў,</p>
<p>Хто за плячыма торбу нёс,</p>
<p>Хто першы промень рання піў,</p>
<p>Хто ногі мыў у срэбры рос.</p>
<p> </p>
<p>Дзяцінства незабыўны час!</p>
<p>Я рос паміж дажджоў, вятроў</p>
<p>І пераходзіў з класа ў клас —</p>
<p>Ад качак, свінняў да кароў.</p>
<p> </p>
<p>Калі ж, узняўшыся крыху,</p>
<p>Пазнаўся з бацькавым шнуром,</p>
<p>Я рад быў ўзяцца за саху,</p>
<p>Адчуць сябе гаспадаром.</p>
<p> </p>
<p>Няхай барозны ўнось ішлі,</p>
<p>Я рваў дзірванне і куп’ё —</p>
<p>І, як лямех сярод раллі,</p>
<p>Там сэрца выбеліў сваё.</p>
<p> </p>
<p>Зямлі ж — няпрошаны той госць,</p>
<p>Хто не працуе, толькі есць.</p>
<p>Няхай жа будзе заўжды, скрозь,</p>
<p>Як чэхі кажуць, працы чэсць!</p>
<p> </p>
<p> </p>
<h3><a id="chapter35"></a>ХОР</h3>
<p>Як толькі вецер стане гушкаць</p>
<p>Уранні кволыя лісты —</p>
<p>Так заспяваюць дружна птушкі,</p>
<p>Што з мёртвых можаш ўзняцца ты.</p>
<p> </p>
<p>То салавей зальецца ўдала,</p>
<p>То шпак пасобіць ценарком —</p>
<p>Адзін ударыць на цымбалах,</p>
<p>Другі пацягне, што смычком,</p>
<p> </p>
<p>Зязюлі закуваюць чуйна,</p>
<p>Далёка іх імчыцца гук.</p>
<p>І нават дзяцел б’е задумна</p>
<p>Па барабану: тук-тук-тук.</p>
<p> </p>
<p>Жаўрук у небе недасяжным</p>
<p>Нібы званкамі зазваніў,</p>
<p>І верабей з двара паважны</p>
<p>Азваўся ціха, што ён жыў.</p>
<p> </p>
<p>Мой кут прыгожы ў хоры веснім,</p>
<p>Здаецца, сам я ў ім пяю...</p>
<p>І я ўстаю насустрач песні,</p>
<p>Насустрач сонейку ўстаю!</p>
<p> </p>
<p> </p>
<h3><a id="chapter36"></a>МОЛАДЗЬ СВЕТУ</h3>
<p>Гульні, скокі, воч іскрыстасць,</p>
<p>словы шчасця і кахання...</p>
<p>Сёння радасным юнацтвам</p>
<p>у палон Масква забрана,</p>
<p>І здаецца, маладзее ўсё на свеце,</p>
<p>ўся планета,</p>
<p>Калі песні запявае</p>
<p>Моладзь свету,</p>
<p>Моладзь свету!</p>
<p>Гоман плошчаў —</p>
<p>шум прыбояў,</p>
<p>ну якраз ракочуць хвалі.</p>
<p>Ніякія перашкоды</p>
<p>прад юнацтвам не ўстаялі:</p>
<p>Ні граніцы, ні кардоны,</p>
<p>ні паліцыі пікеты,</p>
<p>Калі сэрца захацела —</p>
<p>Моладзь свету,</p>
<p>Моладзь свету!</p>
<p>Чорны, белы, жоўты разам</p>
<p>як таварышы сягоння,</p>
<p>Кроў у сэрцах іх яднае</p>
<p>яркім колерам чырвоным.</p>
<p>Іх сустрэчы і спатканні</p>
<p>ласкай шчыраю сагрэты.</p>
<p>Дружбу моцную мацуе</p>
<p>Моладзь свету,</p>
<p>Моладзь свету!</p>
<p>Быць сяброўкай і сястрою,</p>
<p>быць адданым брату братам,</p>
<p>Не знішчаць усё павінен,</p>
<p>а збліжаць павінен атам.</p>
<p>Будзе ў нас саюз навукі,</p>
<p>на вайну наложым вета.</p>
<p>Прагна гэтага жадае</p>
<p>Моладзь свету,</p>
<p>Моладзь свету!</p>
<p>Не дадзім сваіх здабыткаў</p>
<p>да знішчэння, да загубы!</p>
<p>Узнімаюцца героі —</p>
<p>маладыя землялюбы,</p>
<p>Сталявары і шахцёры,</p>
<p>музыканты і паэты...</p>
<p>Стой за мір,</p>
<p>Будзь заўжды пільнай,</p>
<p>Моладзь свету,</p>
<p>Моладзь свету!</p>
<p> </p>
<p> </p>
<h3><a id="chapter37"></a>ДЛЯ ЦЯБЕ МАЯ ПЕСНЯ...</h3>
<p>Для цябе мая песня, пэўна, будзе не новай,</p>
<p>Хто не славіў Дняпро і шырокі, і сіні.</p>
<p>Не дае ж мне спакою ўсхваляванае слова,</p>
<p>Гэтым словам вітаю я цябе, Украіна!</p>
<p> </p>
<p>Каб убачыць цябе — жыў такою я думай</p>
<p>І цяпер да цябе гэтак шчыра імкнуся,</p>
<p>Каб хоць крыху данесці тыя весці і думы,</p>
<p>Як ты ў сэрцы жывеш у маёй Беларусі.</p>
<p> </p>
<p>Як прыйшла ў Беларусь, я не помню, калі ты,</p>
<p>Толькі знаю адно, што з далёкага часу</p>
<p>Ты з’явілася з хлебам, быццам сонцам налітым,</p>
<p>Ты ў хаціну прыйшла з дзіўнай песняй Тараса.</p>
<p> </p>
<p>Часта ў шлях ты з сабой Беларусь заклікала,</p>
<p>Звала нас, як братоў, пазбаўляцца ад пана;</p>
<p>Ад бяды, ад жуды, ад шляхецкай навалы</p>
<p>Ратавала ты нас пад сцягамі Багдана.</p>
<p> </p>
<p>Колькі боек з табой мы насмерць прастаялі,</p>
<p>Покуль нашая воля навек не ўзнялася.</p>
<p>Заўжды разам з табой кайданы мы ірвалі —</p>
<p>І варожая кроў аж ракою лілася.</p>
<p> </p>
<p>Мір на нашай зямлі. Нашы ў працы героі,</p>
<p>Мы жывём, мы ідзём, мы расцём несупынна.</p>
<p>Мы сягоння з табой пад адзінай зарою,</p>
<p>Дык чалом жа табе, дарагая Ўкраіна!</p>
<p> </p>
<p> </p>
<h3><a id="chapter38"></a>СЛАЎНА ТЫ НА ЦЭЛЫМ СВЕЦЕ!</h3>
<p>Украіна,</p>
<p>Украіна,</p>
<p>Як жа ты багата!</p>
<p>У цябе, што мора, вочы</p>
<p>І шалом Карпатаў.</p>
<p> </p>
<p>Ты прасторамі сваімі</p>
<p>Ў золата прыбрана,</p>
<p>Срэбнай стужкаю</p>
<p>Дняпроўскай</p>
<p>Ты падпаясана.</p>
<p> </p>
<p>Стан твой гонкі,</p>
<p>Стан прыгожы</p>
<p>Топалем здаецца.</p>
<p>Гарачэй агнёў Данбаса</p>
<p>Украіны сэрца.</p>
<p> </p>
<p>Слаўна ты</p>
<p>На цэлым свеце</p>
<p>Песняй салаўінай...</p>
<p>Як жа добра быць тваімі</p>
<p>І дачкой і сынам!</p>
<p> </p>
<p> </p>
<h3><a id="chapter39"></a>З ТАБОЙ, УКРАІНА...</h3>
<p>З табой, Украіна,</p>
<p>З табой мае думы.</p>
<p>Я з радасным сэрцам стаю прад табою.</p>
<p>Напэўна б зачах ад нудоты і суму,</p>
<p>Калі б я не ведаў краіны такое.</p>
<p> </p>
<p>Краіна стэпоў</p>
<p>Неабсяжных, багатых,</p>
<p>З якімі гамоняць гаі і дубровы.</p>
<p>Здаецца, як гусі, бялюткія хаты</p>
<p>Плывуць па зялёных азёрцах вішнёвых.</p>
<p> </p>
<p>Пшаніца, як мора,</p>
<p>На полі ўладарыць,</p>
<p>Бахчамі, бахчамі спавіты дарогі.</p>
<p>Па стэпах сланечнікаў ззяюць пажары,</p>
<p>Таполі, як свечкі, да неба самога.</p>
<p> </p>
<p>Агні Запарожжа,</p>
<p>Агні Днепрагэса,</p>
<p>А Чорнае мора, а горы Карпатаў,</p>
<p>А Кіеў і Харкаў, а Львоў і Адэса!</p>
<p>Не так ужо лепшага ў свеце багата.</p>
<p> </p>
<p>Што горад, дык волат,</p>
<p>Як казка — прырода,</p>
<p>А неба — бяздонная сіняя ціша...</p>
<p>Адно толькі думы і сэрца народа</p>
<p>За ўсё гэта вышай, за ўсё гэта вышай!</p>
<p> </p>
<p>Ён з намі і сэрцам</p>
<p>І думай адзіны;</p>
<p>З’яднала нас поле, і рукі, і рэкі...</p>
<p>Дык будзь жа, наш братні народ Украіны,</p>
<p>Шчаслівы навекі і слаўны навекі!</p>
<p> </p>
<p> </p>
<h3><a id="chapter40"></a>СЯБРАМ-ПАЭТАМ</h3>
<p>Вялікаму генію наша хвала,</p>
<p>Ягонае слова на свет прашугала,</p>
<p>Да Коласа з Канева песня прыйшла,</p>
<p>І з Канева песня прыйшла да Купалы.</p>
<p> </p>
<p>Высока-высока ўзнялася гара,</p>
<p>Што срэбра — дняпроўскія хвалі прад ёю,</p>
<p>І мы з невычэрпных крыніц кабзара</p>
<p>Чало асвяжаем жывою вадою.</p>
<p> </p>
<p>Дняпро несутрымна плыве і плыве,</p>
<p>Ніхто гэтай дужае плыні не спыніць.</p>
<p>Мы чуем, як слова Тараса жыве</p>
<p>У вашых напевах, сябры з Украіны!</p>
<p> </p>
<p>У іх жа з народам дарога адна,</p>
<p>У радасці-шчасці і ў часе навалы;</p>
<p>То ўдараць магутна, як гул перуна,</p>
<p>То граюць пяшчотна, як струны цымбалаў.</p>
<p> </p>
<p>То раптам паўстануць у безлічы мар,</p>
<p>Прамчацца далёка-далёка над светам,</p>
<p>То бліснуць маланкай,</p>
<p>то ўспыхнуць, як жар...</p>
<p>Дык дзякуй вам, дзякуй за песню, паэты!</p>
<p> </p>
<p> </p>
<h3><a id="chapter41"></a>ХЛОПЦЫ-КАЎПАКОЎЦЫ</h3>
<p> </p>
<div class="EPIGRAPH">
<p><i>Платону Вараньку</i></p>
</div>
<div class="CLEAR"></div>
<p> </p>
<p>Ходзіць песня на Палессі,</p>
<p>Ходзіць песня хваляй...</p>
<p>Разам хлопцы-каўпакоўцы</p>
<p>З намі ваявалі.</p>
<p>З-пад Пуціўля, з-пад Палтавы,</p>
<p>Ажно з-пад Лімана —</p>
<p>Смуглатварыя такія,</p>
<p>З чорнымі чубамі.</p>
<p>Сябравалі, гаравалі,</p>
<p>Ды жылі мы ладна,</p>
<p>За савецкую Радзіму</p>
<p>Біліся няшчадна.</p>
<p>Шапкі ў стужках у чырвоных,</p>
<p>У гранатах грудзі...</p>
<p>Чорны вораг нашай дружбы</p>
<p>Доўга не забудзе!</p>
<p>Білі раз іх, білі два іх,</p>
<p>Білі моцна тройчы.</p>
<p>Вы запалі нам у сэрцы,</p>
<p>Хлопцы-каўпакоўцы.</p>
<p>У баі — арлы-героі,</p>
<p>І на гульні — хваты,</p>
<p>Памінаюць каўпакоўцаў</p>
<p>Нашыя дзяўчаты.</p>
<p>А цяпер вы ці прысталі,</p>
<p>Ці ўжо снег у скронях,</p>
<p>Што вас, хлопцы, на Палессі</p>
<p>Не чуваць сягоння?</p>
<p>Вас чакаем мы заўсёды,</p>
<p>Стол накрыты ў хаце,</p>
<p>Да нас, хлопцы-каўпакоўцы,</p>
<p>Ў госці прыязджайце!</p>
<p> </p>
<h3><a id="chapter42"></a>АГАНЁК</h3>
<p>Нам навечна, навечна ў сэрца хвілі запалі,</p>
<p>Як над воласцю нашай сцяг чырвоны ўздымалі.</p>
<p> </p>
<p>Лістападаўскім днём, непагодным, імглістым,</p>
<p>Быццам неба заліў ён агнём прамяністым.</p>
<p> </p>
<p>Разгарэўся, вакол абудзіўшы сялібы,</p>
<p>Аганькамі заззяў па асветленых шыбах.</p>
<p> </p>
<p>Аганькамі яго саграваліся людзі,</p>
<p>І адзін аганёк закаціўся мне ў грудзі.</p>
<p> </p>
<p>З той часіны ў жыцці я спакою не знаю.</p>
<p>Ён гарыць у грудзях, палымнее, шугае —</p>
<p> </p>
<p>Кліча жыць з аганьком, шлях да новага значыць,</p>
<p>Калі ж трэба згарэць, дык згарэць да астачы!</p>
<p> </p>
<h3><a id="chapter43"></a>СВЕТЛЫ ЧАС</h3>
<p>Я да роднай мясціны, можа, буду няветлым,</p>
<p>Не скажу, што дзяцінства маё было светлым,</p>
<p> </p>
<p>Бо жылі мы ў кутку сваім голь-перагольцы,</p>
<p>Хоць і звалася воласць Вялікія Дольцы.</p>
<p> </p>
<p>Хто з вялікай быў доляй — па маёнтках сядзелі,</p>
<p>А мы той нават долі і малое не мелі.</p>
<p> </p>
<p>Ад маленства адну адчувалі патрэбу —</p>
<p>Да калядаў ніколі не хапала нам хлеба.</p>
<p> </p>
<p>Пуставалі і свіран, і пуня, і восець...</p>
<p>Дольцы, Дольцы! Хай цяжка, хай горка жылося,</p>
<p> </p>
<p>Кут мой родны, забыты калісьці на свеце,</p>
<p>Прыгадаць не магу, каб не білася сэрца,</p>
<p> </p>
<p>Каб не ўспомніць аб добрым і слаўным народзе,</p>
<p>Дзе жыццё я пачаў у семнаццатым годзе.</p>
<p> </p>
<p>Што з таго, што лічылася мне ўжо дванаццаць,</p>
<p>Пражытое — жыццём праў не мела назвацца.</p>
<p> </p>
<p>Ды прыйшоў ён, прыйшоў позні месяц асенні,</p>
<p>І пачулі імя дарагое мы — Ленін.</p>
<p> </p>
<p>Наш Кастрычнік прыйшоў — азарыліся далі,</p>
<p>Пад сцягамі яго да жыцця мы ўставалі.</p>
<p> </p>
<p>Як ні сілюся ўсё прыгадаць я сягоння,</p>
<p>А калі ён прыйшоў, пэўнай даты не помню.</p>
<p> </p>
<p>Толькі помню вясковых армейцаў суровых,</p>
<p>Што парвалі партрэты міністраў часовых.</p>
<p> </p>
<p>Не магу і таго я ніколі забыцца,</p>
<p>Як выносілі ў лютым цара і царыцу,</p>
<p> </p>
<p>І царовага дзядзьку, і царовую маці</p>
<p>Ды з наследнікам-сынам палілі ў прыдачу...</p>
<p> </p>
<p>І часовых міністраў так у нас шанавалі —</p>
<p>Іх партрэты крышылі, на шкумацце ірвалі</p>
<p>Ды лапцямі як след у зямлю прыбівалі.</p>
<p> </p>
<p>Што кіпела ў грудзях, не магло не прарвацца,</p>
<p>Пан з палаца ўцякаў, дзе, не ведаў, схавацца.</p>
<p> </p>
<p>Помста брала сваё. Шмат ляцела на згубу —</p>
<p>Ўсё, чым жыў багацей, было сэрцу нялюба.</p>
<p> </p>
<p>Вось чаму і ў раяль, выдзіраючы струны,</p>
<p>Насыпалася збожжа з панскіх свірнаў і гумнаў,</p>
<p> </p>
<p>І пад радасны гул, і пад роскаты смеху</p>
<p>Везлі проста ў сяло ўсім людзям на пацеху.</p>
<p> </p>
<p>Светлы час! Грозны час! Гэта ў дні агнявыя</p>
<p>Разлічаўся народ за пакуты былыя.</p>
<p> </p>
<p>Рады я, рады я, што з дзяцінства ўсё зведаў,</p>
<p>Як дзялілі зямлю, выбіралі камбеды.</p>
<p> </p>
<p>Я пазнаў грамаду і сапраўдных герояў,</p>
<p>Я засвоіў навек, бальшавік што такое!</p>
<p> </p>
<p>Светлы час! Грозны час! Год семнаццаты бурны,</p>
<p>Пазнаю я цябе па штандарах віхурных,</p>
<p> </p>
<p>Па істужках чырвоных, што на шапкі ўзляталі,</p>
<p>Што, як ружы, да сэрцаў людскіх прыкіпалі,</p>
<p> </p>
<p>Па гамонцы хацін, па бясконцых пажарах,</p>
<p>Па вялікіх людскіх спадзяваннях і марах,</p>
<p> </p>
<p>Па імпэту наперад усіх пакаленняў,</p>
<p>Па імю дарагому і роднаму — Ленін!</p>
<p> </p>
<p> </p>
<h3><a id="chapter44"></a>ДЭКРЭТ ЛЕНІНА</h3>
<p>У дзень той, помню, без прынукі</p>
<p>У воласці маёй глухой</p>
<p>Сышліся ўсе: дзяды і ўнукі,</p>
<p>Бацькі і дзеці грамадой.</p>
<p> </p>
<p>На зборні пах махры і поту,</p>
<p>Стаялі, збіўшыся гуртом.</p>
<p>Матрос, прыехаўшы з Балтфлоту,</p>
<p>Праз дым маячыў за сталом.</p>
<p> </p>
<p>Трымаў рукой лісток паперы,—</p>
<p>Здаецца, крыллі ў ім былі,</p>
<p>Натоўп уважным вокам змераў:</p>
<p>— Я вам, брацішкі, аб зямлі...</p>
<p> </p>
<p>У гурт узбуджаны, вясёлы</p>
<p>Кідаў ён словы нараспеў,</p>
<p>Але й яго нястрымны голас</p>
<p>Было зрываўся і дрыжэў.</p>
<p> </p>
<p>І хоць чытаў матрос не вельмі:</p>
<p>Збіваўся, блытаўся не раз,</p>
<p>А скончыў — людзі загудзелі,</p>
<p>Агонь у лямпе ледзь не згас.</p>
<p> </p>
<p>Паперу ледзь не кожны мацаў:</p>
<p>— Чытай, матрос! Чаго прыціх?..—</p>
<p>І той праз ноч шурпатым пальцам</p>
<p>Вадзіў па словах агнявых.</p>
<p> </p>
<p>Пыталіся, нібы ў маленні:</p>
<p>— Скажы нам, добры чалавек,</p>
<p>А хто такі таварыш Лепін?</p>
<p>— Той, хто зямлю вам даў навек!</p>
<p> </p>
<h3><a id="chapter45"></a>ПА РОДНЫХ МЕСЦАХ</h3>
<p>Бор, палеткі, гаі,</p>
<p>Песня родная матчына,</p>
<p>Кут бацькоўскай зямлі,</p>
<p>Дарагая Ушаччына.</p>
<p> </p>
<p>Чым пацешыш мяне</p>
<p>Ды якімі навінамі?..</p>
<p>Рад, што зноўку іду</p>
<p>Я тваімі мясцінамі.</p>
<p> </p>
<p>Ты гаворыш са мной</p>
<p>Азярцом, ручаінкаю...</p>
<p>Ты гаворыш са мной</p>
<p>Нават кожнай расінкаю.</p>
<p> </p>
<p>Аганькамі рабін</p>
<p>Твае ўсмешкі азначаны.</p>
<p>Ты другая цяпер,</p>
<p>Дарагая Ушаччына!</p>
<p> </p>
<p>Знаў я хмурай цябе</p>
<p>Ў дні цяжкія, хаўтурныя,</p>
<p>Знаў я хаты твае</p>
<p>Абымшэлыя, курныя.</p>
<p> </p>
<p>Знаў палоскі твае,</p>
<p>Анікім не араныя,</p>
<p>Знаў я сцежкі твае,</p>
<p>Скрозь крывёй паліваныя.</p>
<p> </p>
<p>Знаў я слёзы твае</p>
<p>Несупынныя, срэбныя,</p>
<p>Знаў я долю тваю</p>
<p>Непамысную, зрэбную.</p>
<p> </p>
<p>Знаў галоднай цябе</p>
<p>І нашчэнт зрабаванаю,</p>
<p>У рубцах, пісягах,</p>
<p>У лапцях затаптанаю.</p>
<p> </p>
<p>Але ўсё і ў цябе,</p>
<p>Як на свеце, мяняецца —</p>
<p>Сорак год, сорак год</p>
<p>Маякамі ўзнімаюцца.</p>
<p> </p>
<p>Зыркім бляскам святла,</p>
<p>Думкай мудрага Леніна</p>
<p>На абшарах тваіх</p>
<p>Ўсё як ёсць апраменена.</p>
<p> </p>
<p>Слаўна сёння ты ўся</p>
<p>Не парчой, аксамітамі,</p>
<p>Не малочнай ракой,</p>
<p>А людзьмі працавітымі.</p>
<p> </p>
<p>Свежай рунню жытоў,</p>
<p>Маладосцю гарачаю,</p>
<p>Шчырым, простым жыццём,</p>
<p>Яснай доляй і працаю.</p>
<p> </p>
<p>Я іду між палёў.</p>
<p>Жнуць машынамі дбайнымі,</p>
<p>Трактары навакол</p>
<p>Размаўляюць з камбайнамі.</p>
<p> </p>
<p>Я з чародкай дзяцей</p>
<p>Вельмі рады прывеціцца,</p>
<p>На пагорку здалёк</p>
<p>Школа вокнамі свеціцца.</p>
<p> </p>
<p>Правады,</p>
<p>правады</p>
<p>Па шляхах павуцінамі,</p>
<p>Пад Ушачкай-ракой</p>
<p>Гул працяжны турбінавы.</p>
<p> </p>
<p>Новы дзень, новы спеў,</p>
<p>Ўсё нанова зыначана.</p>
<p>Ты другая цяпер,</p>
<p>Дарагая Ушаччына.</p>
<p> </p>
<p>Хай не заўжды табе</p>
<p>І спрыяла і годзіла,</p>
<p>Ты мужнела ў баях,</p>
<p>Ні на крок не адходзіла.</p>
<p> </p>
<p>Ты жыла, ты расла</p>
<p>Ўвысь зялёнымі кронамі</p>
<p>Сорак год, сорак год</p>
<p>Пад сцягамі чырвонымі!</p>
<p> </p>
<h3><a id="chapter46"></a>ЖУРАВЫ</h3>
<p>Над маёй галавой журавы,</p>
<p>Клічы даўнія,</p>
<p>Клічы знаёмыя...</p>
<p>Ну, куды адлятаеце вы?..</p>
<p>Застаюся засмучаны дома я.</p>
<p> </p>
<p>Адлятаеце часта чаго?</p>
<p>Валасы мае ўсе абмарозілі.</p>
<p>Колькі год вы з дзяцінства майго,</p>
<p>Колькі год</p>
<p>Вы з сабой паадвозілі?</p>
<p> </p>
<p>За марамі, за горамі зноў</p>
<p>З вамі сонца</p>
<p>І лета сустрэнуцца,</p>
<p>А гады, хоць і з цёплых краёў,</p>
<p>Да мяне ўжо ніколі не вернуцца!</p>
<p> </p>
<h3><a id="chapter47"></a>ЖАЎРУК</h3>
<p>Жаўрук, жаўрук!</p>
<p>Ты малайчына,</p>
<p>Цябе за сціпласць я цаню —</p>
<p>Хоць у зямлі</p>
<p>Твая хаціна,</p>
<p>А ты ўзляціш увышыню,—</p>
<p>І, хай не трэллю</p>
<p>Салаўінай,</p>
<p>Ускалыхнеш нямую ціш,</p>
<p>Ды цэлы дзень</p>
<p>З бяздоннай сіні</p>
<p>Ты, як званочак, нам звініш.</p>
<p> </p>
<h3><a id="chapter48"></a>ЧОРНЫ КРУГ</h3>
<p>Сілы чорныя на свеце,</p>
<p>Ненавіснікі жывога,</p>
<p>Сотні катаў і кацюг</p>
<p>Ладзяць базы для знішчэння,</p>
<p>Вакол нас узвесці хочуць</p>
<p>Чорны круг.</p>
<p> </p>
<p>Ёсць прыслужнікаў нямала,</p>
<p>Што за долар прадаюцца</p>
<p>І гатовы да паслуг.</p>
<p>Што ім кроў дзяцей і матак,</p>
<p>У вачах адно свіціцца</p>
<p>Чорны круг.</p>
<p> </p>
<p>Але ў нас сяброў мільёны,</p>
<p>Што за мір ўзнімаюць сёння</p>
<p>Неадольны грозны рух.</p>
<p>І не ўдасца ліхадзеям</p>
<p>З ланцугоў свабодзе сплесці</p>
<p>Чорны круг.</p>
<p> </p>
<p>Шмат байцоў за мір і волю</p>
<p>Між людзей сям’і вялікай</p>
<p>На паўкулях земных дзвюх.</p>
<p>Хай забойцы памятаюць:</p>
<p>Можа быць на тоўстай шыі</p>
<p>Чорны круг,</p>
<p>Чорны круг!</p>
<p> </p>
<h3><a id="chapter49"></a>ВОСЕНЬ</h3>
<p>Ходзіць восень ў свіце шэрай,</p>
<p>З непагодных хмар сатканай,</p>
<p>Распусціла ветры-косы</p>
<p>Над палямі, над барамі...</p>
<p>Ходзіць злосная, плюецца,</p>
<p>Лісце жменямі шпурляе...</p>
<p> </p>
<p>Толькі сонца не здаецца,</p>
<p>Прабіваецца праз хмары,</p>
<p>Улагоджвае старую.</p>
<p>Дзень, другі нервуе восень,</p>
<p>А пасля паспакайнее,</p>
<p>Стане добрай і ласкавай.</p>
<p> </p>
<p>Заспявае, засмяецца,</p>
<p>Світку ўздзене залатую</p>
<p>З лісцяў вогненных кляновых;</p>
<p>У рабіне яркай шчокі,</p>
<p>І глядзяць крыніцы-вочы</p>
<p>Так задумліва на неба.</p>
<p> </p>
<p>Добра ў гэткі час на вёсцы —</p>
<p>Скрозь стагі саломы, сена</p>
<p>Восень звонкую вартуюць.</p>
<p>Дзе-нідзе агні на полі.</p>
<p>Там у прысаку гарачым</p>
<p>Бульба смачная пячэцца.</p>
<p> </p>
<p>Ходзіць восень чыстым борам</p>
<p>У сукенцы верасовай,</p>
<p>З кожным дрэўцам пагамоніць,</p>
<p>Ажно свеціцца, здаецца,</p>
<p>Мох сівы на даўніх соснах...</p>
<p>.  .  .  .  .  . .  .  .  .  .  .  .  .</p>
<p>Я сваю вітаю восень!</p>
<p> </p>
<h3><a id="chapter50"></a>КРОПЛЯ</h3>
<p>Дождж прарваўся з ветрам</p>
<p>У спякоту,</p>
<p>Па пясках ударыў</p>
<p>Буйным шротам.</p>
<p>За адно імгненне,</p>
<p>За хвіліну</p>
<p>Перамыў лістоту на галінах,</p>
<p>Пачапіў на кожнае іглінцы</p>
<p>Па адной засмучанай</p>
<p>Слязінцы.</p>
<p> </p>
<p>Прашумеў. Суняўся.</p>
<p>Ціха стала.</p>
<p>І слязінка кожная зайграла.</p>
<p>Колькі ў кроплю</p>
<p>Фарбаў назаткана,</p>
<p>Быццам свет увесь у ёй сабраны:</p>
<p>Поле,</p>
<p>Луг,</p>
<p>Сады ўсяго пасёлка,</p>
<p>І рака,</p>
<p>І неба,</p>
<p>І вясёлка!</p>
<p> </p>
<h3><a id="chapter51"></a>А ПОМНІШ, МОЙ ДРУЖА!</h3>
<p>Сягоння ў народа</p>
<p>Прыгожыя мары,</p>
<p>Навокал сады расцвілі...</p>
<p>А помніш, мой дружа,</p>
<p>Пажары, пажары,</p>
<p>Як бомбы над намі гулі.</p>
<p> </p>
<p>Мы бачылі гора,</p>
<p>Мы зносілі раны,</p>
<p>І слёзы ліліся ракой...</p>
<p>А помніш, выходзілі</p>
<p>Мы партызаніць,</p>
<p>На смелы збіраліся бой.</p>
<p> </p>
<p>Раслі і мужнелі</p>
<p>Атрады, брыгады,</p>
<p>Суровы і грозны быў час...</p>
<p>Ты помніш напады,</p>
<p>Жалезку, засады,</p>
<p>Як беглі фашысты ад нас.</p>
<p> </p>
<p>Мы катаў разбілі,</p>
<p>Засеялі поле,</p>
<p>Навокал сады расцвілі...</p>
<p>Клянёмся, што болей</p>
<p>Фашыстам ніколі</p>
<p>Не быць на савецкай зямлі!</p>
<p> </p>
<h3><a id="chapter52"></a>НА БРАСЛАЎШЧЫНЕ АЗЁРЫ...</h3>
<p>На Браслаўшчыне азёры</p>
<p>Сінія, як неба ўранні,</p>
<p>Што ў аправе ў гонкім лесе.</p>
<p>Па начах злятаюць зоры,</p>
<p>Мыюць твары да світання</p>
<p>І знікаюць ў паднябессі...</p>
<p> </p>
<p>На Браслаўшчыне азёры</p>
<p>Чарацінамі затканы,</p>
<p>Усміхаюцца пад сонцам...</p>
<p>Глянеш сам, і нікне змора,</p>
<p>Дно, што ў золаце пясчаным,</p>
<p>Піў і піў бы з іх бясконца...</p>
<p> </p>
<p>На Браслаўшчыне азёры</p>
<p>Як не бачыш год ці болей,</p>
<p>Так і хочацца сустрэцца;</p>
<p>Што б ні зведаў — горы, моры,</p>
<p>А азёраў тых ніколі</p>
<p>Не забыцца...</p>
<p>Любіць сэрца!</p>
<p> </p>
<h3><a id="chapter53"></a>ПАХНЕ ЧАБОР...</h3>
<p>Хіба на вечар той можна забыцца?</p>
<p>...Сонца за борам жар-птушкай садзіцца,</p>
<p>Штосьці спявае пяшчотнае бор,</p>
<p>Пахне чабор,</p>
<p>Пахне чабор...</p>
<p> </p>
<p>Лёгкія крокі на вузкай сцяжынцы.</p>
<p>Дзеўчына ў белай іскрыстай хусцінцы,</p>
<p>Быццам абсыпана промнямі зор.</p>
<p>Пахне чабор,</p>
<p>Пахне чабор...</p>
<p> </p>
<p>Выйсці б насустрач, стаць і прызнацца.</p>
<p>Вось яно — блізкае, яснае шчасце,</p>
<p>Клікнуць хацелася — голас замёр.</p>
<p>Пахне чабор,</p>
<p>Пахне чабор...</p>
<p> </p>
<p>Год адзінаццаць, а можа, дванаццаць</p>
<p>Сэрца баліць, што не здолеў спаткацца,</p>
<p>Сэрца нязменна хвалюе дакор.</p>
<p>Пахне чабор,</p>
<p>Пахне чабор...</p>
<p> </p>
<p>Час той схаваўся за дальняй гарою,</p>
<p>Здасца хвілінай — яна прада мною...</p>
<p>Выйду. Гукаю. Маўклівы прастор.</p>
<p>Пахне чабор,</p>
<p>Пахне чабор...</p>
<p> </p>
<h3><a id="chapter54"></a>МОЙ КРАЙ АЗЁРНЫ</h3>
<p>Мой край азёрны, край люстраны,</p>
<p>З таемнай гутаркай лясной,</p>
<p>Чым да цябе я прывязаны,</p>
<p>Што ты заўсёды прада мной?</p>
<p> </p>
<p>Гартаю час здалёку, зблізку,</p>
<p>Каб адшукаць той даўні дзень,</p>
<p>Калі пад спевы над калыскай</p>
<p>Пазнаў я пах смалістых сцен.</p>
<p> </p>
<p>З тых дзён зрадніўся я з табою,</p>
<p>З табой з’яднаўся назаўжды —</p>
<p>На пасце торбай і трубою,</p>
<p>Ядою з хлеба і вады,</p>
<p>Салоўкі спевам на світанні,</p>
<p>Дзіцячай шумнаю гульнёй,</p>
<p>Чуццём юнацкага кахання</p>
<p>І ў полі першай баразной.</p>
<p> </p>
<p>З табой зраднілі ручаіны,</p>
<p>На пожнях золкая раса,</p>
<p>І позірк сумнае хаціны,</p>
<p>І маці шчырая сляза.</p>
<p> </p>
<p>Мой край азёрны, край люстраны!</p>
<p>І сёння я з табою ўвесь —</p>
<p>З палямі, з трактарам старанным,</p>
<p>З табою, неўгамонны лес.</p>
<p> </p>
<p>Хіба яшчэ аб нейкім шчасці</p>
<p>Памарыць можа чалавек?..</p>
<p>Як неадлучны сын ад маці,</p>
<p>Вось так і я з табой навек!</p>
<p> </p>
<p> </p>
<h3><a id="chapter55"></a>ВЯСЁЛКА</h3>
<p>Вясёлка ўстала над палямі,</p>
<p>Яе ты бачыш, можа быць?..</p>
<p>І мне здаецца,</p>
<p>Што між намі —</p>
<p>Вясёлка гэтая гарыць.</p>
<p> </p>
<p>Адкуль краса яе бярэцца,—</p>
<p>З азёраў, з рэчак баравых?</p>
<p>— Не, і не з мора!</p>
<p>З нашых сэрцаў,</p>
<p>І акіян мяльчэй ад іх!</p>
<p> </p>
<h3><a id="chapter56"></a>РУЧАЙ</h3>
<p>Паміж вярбы,</p>
<p>караг,</p>
<p>асок</p>
<p>Плыве спакойны ручаёк.</p>
<p>Глядзіш,</p>
<p>а далей паміж лоз,</p>
<p>Што ўюн,</p>
<p>пятляючы,</p>
<p>папоўз...</p>
<p>І вось прарваўся</p>
<p>на пясок,</p>
<p>І ўжо,</p>
<p>як срэбны ланцужок,</p>
<p>Разгаманіўся,</p>
<p>і зайграў,</p>
<p>І распісаў тканіны траў.</p>
<p>А далей бор,</p>
<p>палі ў жытах,—</p>
<p>Прыгожы ў ручаінкі шлях!</p>
<p>Бывае —</p>
<p>ля запруд якіх</p>
<p>Як бы прыпыніцца</p>
<p>на міг,</p>
<p>Але пасля</p>
<p>цяжкіх размоў,</p>
<p>Прабіўшыся,</p>
<p>бяжыць ізноў,</p>
<p>Слоў рассыпаючы крышталь,</p>
<p>Бясконца ўдаль,</p>
<p>бясконца ўдаль...</p>
<p>Яму —</p>
<p>Не ў звычаі спакой,</p>
<p>Ён стане</p>
<p>поўнаю ракой,</p>
<p>Яму —</p>
<p>турбіны пакруціць,</p>
<p>Да мора сіняга</p>
<p>даплыць.</p>
<p>Да скал</p>
<p>грудзямі прыпадаць,</p>
<p>У штормы</p>
<p>караблі гайдаць...</p>
<p>А я люблю</p>
<p>лясны свой край,</p>
<p>Дзе срэбрам коціцца ручай,</p>
<p>І цешуся заўсёды тым,</p>
<p>Што рос адмалку</p>
<p>разам з ім!</p>
<p> </p>
<h3><a id="chapter57"></a>ЛЕДАКОЛУ «ЛЕНІН»</h3>
<p>І вось ты па хвалях,</p>
<p>Плячысты, высокі,</p>
<p>А сілаю сэрца — сапраўдны тытан,</p>
<p>Гатовы ў дарогу да рэйсаў далёкіх...</p>
<p>Плыві,</p>
<p>Прад табою ж увесь акіян!</p>
<p> </p>
<p>Плыві цераз ночы,</p>
<p>Праз буры ліхія,</p>
<p>Вядзі за сабою сяброўства і мір,</p>
<p>Выходзь жа!</p>
<p>Выходзь жа насупраць стыхіі,</p>
<p>Як супраць стыхіі ішоў правадыр!</p>
<p> </p>
<p>Плячамі рассоўвай</p>
<p>Горы-ільдзіны,</p>
<p>Хай цемру знішчае святло тваіх воч,</p>
<p>Каб так,</p>
<p>Як прад ленінскім зрокам арліным,</p>
<p>Знікала стагоддзяў праклятая ноч.</p>
<p> </p>
<p>Не бойся нягодаў,</p>
<p>Плыві праз туманы,</p>
<p>Нясі камунізма нягаснучы кліч.</p>
<p>Ты здзейснены водгук</p>
<p>Тых думак-маланак,</p>
<p>Што выкрасаў з сэрца</p>
<p>Наш родны Ільіч!</p>
<p> </p>
<p> </p>
<h3><a id="chapter58"></a>ТЫ, МАЯ ПЧОЛКА</h3>
<p>Ты, мая пчолка,</p>
<p>З табою не ведаю скрухі:</p>
<p> </p>
<p>Ты, мая пчолка,</p>
<p>Гудзіш і гудзіш мне на вуха.</p>
<p> </p>
<p>Знаю цябе я,</p>
<p>Што ты ад маленства такая,</p>
<p> </p>
<p>Толькі ні кроплі,</p>
<p>Ні кроплі я крыўды не маю.</p>
<p> </p>
<p>З першым праменнем</p>
<p>Свае распраўляеш ты крыллі,</p>
<p> </p>
<p>Гукаеш мяне,</p>
<p>Каб разам мы ў полі кружылі...</p>
<p> </p>
<p>Трутнем не быў я,</p>
<p>З табою мы зладзілі хату,</p>
<p> </p>
<p>Кут наш прывабны,</p>
<p>Хай жа ён роіць багата,</p>
<p> </p>
<p>Хай жа спявае</p>
<p>Ад рання ажно да заходу.</p>
<p> </p>
<p>Ты, мая пчолка,</p>
<p>Не бойся ніякай нягоды!</p>
<p> </p>
<p>Здарыцца, трапіш</p>
<p>На злосную хвалю якую,—</p>
<p> </p>
<p>Лісцікам лягу,</p>
<p>Сярод акіяна ўратую.</p>
<p> </p>
<p>Стэпам бязводным,</p>
<p>Мо будзеш губляць свае сілы,—</p>
<p> </p>
<p>Стану расінкай,</p>
<p>Каб смагу збыла, наталіла.</p>
<p> </p>
<p>Часам, мо стрэнеш</p>
<p>Цяжкія, ліхія віхуры,—</p>
<p> </p>
<p>Стану скалою,</p>
<p>Цябе прыхаваю ад буры.</p>
<p> </p>
<p>Ты, мая пчолка,</p>
<p>Не джаліш, а звоніш ласкава.</p>
<p> </p>
<p>Звон твой руплівы</p>
<p>Слухаюць кветкі і травы!</p>
<p> </p>
<h3><a id="chapter59"></a>БЯРОЗА... БЯРОЗА...</h3>
<p>Бяроза, бяроза,</p>
<p>Год дзвесце шумела...</p>
<p>Настала часіна —</p>
<p>І ты аблысела.</p>
<p>Сухія галіны, што космы сівыя.</p>
<p>Стаіш ты, журботна згінаючы шыю,</p>
<p>Пажоўклае лісце шапоча ў трывозе...</p>
<p>Як тая бабулька, стаіш пры дарозе.</p>
<p>І думы ўсплываюць:</p>
<p>Бяроза, бяроза,</p>
<p>Была ты калісьці</p>
<p>Гамонкай, прыгожай,</p>
<p>У белай сукенцы шумела высока,</p>
<p>Паіла людзей цудадзейлівым сокам.</p>
<p>Бухматага голля шумлівыя шаты</p>
<p>Нямала здружылі хлапцоў і дзяўчатаў.</p>
<p>І вось ля цябе,</p>
<p>Як ля добрае маткі,</p>
<p>Бярозкі ўзняліся,</p>
<p>Як тыя дзяўчаткі,</p>
<p>Зялёнымі хусткамі плечы прыбралі,</p>
<p>Пабеглі, пабеглі ў бясконцыя далі</p>
<p>І гуртам, і ўроссып, і роўна радамі...</p>
<p>Аб тым, як жывеш ты, гамоняць з вятрамі.</p>
<p>Бяроза, бяроза</p>
<p>Старэнькая ў полі,</p>
<p>Цябе і такой</p>
<p>Не забыцца ніколі,</p>
<p>І я да цябе завітацца імкнуся,</p>
<p>Як кожную весну вяртаецца бусел,</p>
<p>Гняздо папраўляе, гадае аб дзецях...</p>
<p>Для нас ты, бяроза,— адзіная ў свеце!</p>
<p> </p>
<h3><a id="chapter60"></a>У КРАІ ЗЯЛЁНЫМ...</h3>
<p> </p>
<div class="EPIGRAPH">
<p><i>Аляксандру Пракоф’еву</i></p>
</div>
<div class="CLEAR"></div>
<p> </p>
<p>Гаманлівых рэк узоры</p>
<p>Леглі дзіўнаю разьбою,</p>
<p>Пералескі, поле, гай...</p>
<p>Як пабачу сінь азёраў,</p>
<p>Як павее смольнай хвояй —</p>
<p>Свой, азёрны ўспомню край.</p>
<p> </p>
<p>Я нямала зведаў свету,</p>
<p>Бачыў гор надхмарных высі,</p>
<p>Кіпарысаў шум пазнаў,</p>
<p>А куток наведаў гэты —</p>
<p>Дык падумаў: «Тут радзіўся б,</p>
<p>Пэўна б я не шкадаваў».</p>
<p> </p>
<p>Тыя ж нівы, тыя ж росы,</p>
<p>Песня ў полі разлілася,</p>
<p>Што званочак,— не спыніць...</p>
<p>З кім мне быць ні давялося,</p>
<p>Так здавалася,— спытайся,</p>
<p>Стане казку гаварыць.</p>
<p> </p>
<p>Дружа! У краі зялёным</p>
<p>Я нямала меў уцехі:</p>
<p>Пад паўночнаю зарой,</p>
<p>На сцяжынках і на чоўнах,</p>
<p>Дзе ні йшоў я, дзе ні ехаў,—</p>
<p>Чуў я голас, голас твой!</p>
<p> </p>
<h3><a id="chapter61"></a>ПАЭЗІЯ</h3>
<p>І крытыкі і песняры</p>
<p>Ад рання і да рання</p>
<p>Таўкуць, як мак той камары,</p>
<p>Адзінае пытанне:</p>
<p> </p>
<p>Каб мець карысць, належны плён,</p>
<p>Каб чуць яе душою,</p>
<p>Паэзія сучасных дзён</p>
<p>Павінна быць якою?</p>
<p> </p>
<p>Сябры, навошта словы драць,</p>
<p>Як з той кары бяросту,</p>
<p>Калі як след паразважаць,</p>
<p>Дык гэта вельмі проста —</p>
<p> </p>
<p>Паэзіі плысці ракой,</p>
<p>Цячы крынічкай жвавай,</p>
<p>Як на вяселлі маладой,</p>
<p>Заўсёды быць цікавай.</p>
<p> </p>
<p>Дзяўчом у песенным садку,</p>
<p>Вясёлай, златакудрай</p>
<p>Ды, як сівенькаму дзядку,</p>
<p>Разважлівай і мудрай.</p>
<p> </p>
<p>Нібы арлу, ўзлятаць, крыляць,</p>
<p>Мінаць цясніны, кручы,</p>
<p>Падобнаю да салаўя</p>
<p>Заўсёды быць — пявучай.</p>
<p> </p>
<p>Не знаць прыпынку анідзе</p>
<p>Ні днём, ні ноччу цёмнай,</p>
<p>Быць, як асілку між людзей,</p>
<p>Магутнай і нястомнай.</p>
<p> </p>
<p>Імкнуцца праўду расказаць</p>
<p>Заўсёды сэрцам чыстым,</p>
<p>Каб, як дзіцячая сляза,</p>
<p>Быць шчырай і празрыстай.</p>
<p> </p>
<p>Паэзія, твой крок чуваць,</p>
<p>Твой стан, здаецца, бачу!..</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p>А як цябе мне адшукаць —</p>
<p>Нялёгкая задача!</p>
<p> </p>
<p> </p>
<h3><a id="chapter62"></a>БЕЛЫ БАРАБАНШЧЫК</h3>
<p>Злосная мятлюга,</p>
<p>Злосная мятлюга,</p>
<p>Злосная мятлюга</p>
<p>Кружыцца, гудзе...</p>
<p> </p>
<p>Белы барабаншчык,</p>
<p>Белы барабаншчык,</p>
<p>Белы барабаншчык</p>
<p>Па зямлі ідзе...</p>
<p> </p>
<p>Ён у свіце белай,</p>
<p>Ён у шапцы зорнай,</p>
<p>Да нябёс высознай,</p>
<p>Выйшаў у паход —</p>
<p> </p>
<p>Пахаджае смела,</p>
<p>Грукне — грукнуць бёрны,</p>
<p>Грукне — грукнуць сосны,</p>
<p>Грукне — кракне лёд.</p>
<p> </p>
<p>З барабанам-звонам</p>
<p>Ходзіць ён шляхамі,</p>
<p>Барадой калючай</p>
<p>Шчыплецца да слёз —</p>
<p> </p>
<p>Грозны, неўгамонны,</p>
<p>З доўгімі рукамі,</p>
<p>Што агонь, пякучы —</p>
<p>Студзеньскі мароз!</p>
<p> </p>
<h3><a id="chapter63"></a>ПРА ВОЧЫ</h3>
<p>Ты кажаш, вочанькі ў яе</p>
<p>Блакітныя,</p>
<p>Нябёсныя!</p>
<p>А я іх бачыў, браце мой,</p>
<p>Віхурнымі і злоснымі.</p>
<p> </p>
<p>З вачэй, ты кажаш, сінь плыве,</p>
<p>Душу тваю</p>
<p>Лагодзячы,</p>
<p>А я ў іх штормы праплываў,</p>
<p>На бераг ледзь выходзячы.</p>
<p> </p>
<p>Ты кажаш, з воч пяшчоты піў,</p>
<p>Яны былі</p>
<p>Бязмежнымі,</p>
<p>Мяне ж праз іх агонь паліў,</p>
<p>Што ў жар кідала ў снежані.</p>
<p> </p>
<p>Ды не крыўдую я, дарма,</p>
<p>Бо многа ў іх —</p>
<p>Прынаднага,</p>
<p>Без бляску гневу ў іх няма</p>
<p>Святла таго сапраўднага.</p>
<p> </p>
<p>Я вочы гэтыя пазнаў</p>
<p>І вёснамі</p>
<p>І восенню,</p>
<p>Што ў іх на змену хмар ідуць</p>
<p>Усходы яснай просіні.</p>
<p> </p>
<h3><a id="chapter64"></a>ДАРАГАЯ БЕЛАРУСЬ</h3>
<p>Слаўлю я свой край любімы,</p>
<p>Незгасальную зару.</p>
<p>Як ты сэрцу майму міла,</p>
<p>Дарагая Беларусь!</p>
<p> </p>
<p>Залацістыя прасторы,</p>
<p>Незлічона ясных зор,</p>
<p>Рэкі ціхія, азёры,</p>
<p>Галасісты шумны бор!</p>
<p> </p>
<p>Ты нас ласкай атуліла,</p>
<p>І я ў шчасці гавару:</p>
<p>Як ты сэрцу майму міла,</p>
<p>Дарагая Беларусь!</p>
<p> </p>
<p>Не магло мне і прысніцца,</p>
<p>Як ты, родная, ўзрасла.</p>
<p>Паглядзі, твая сталіца,</p>
<p>Быццам казка, расцвіла.</p>
<p> </p>
<p>Наша радасць, наша сіла,</p>
<p>Дзе для ўдзякі слоў збяру?</p>
<p>Як ты сэрцу майму міла,</p>
<p>Дарагая Беларусь!</p>
<p> </p>
<p> </p>
<h3><a id="chapter65"></a>КАМСАМОЛЬСКІЯ СЭРЦЫ</h3>
<p>Камсамол, маладосць,</p>
<p>Шлях юнацкі, узлётны,</p>
<p>Скрозь дарогі твае,</p>
<p>Ні канца ім, ні краю.</p>
<p>Хіба сорак табе,</p>
<p>А мне болей паўсотні?</p>
<p>Ты ж такі малады,</p>
<p>Я старэць не жадаю.</p>
<p> </p>
<p>Што я стаў пераросткам,</p>
<p>Не вынось мне вымовы,</p>
<p>Можаш ты, можаш ты</p>
<p>Мне паверыць, здаецца,—</p>
<p>Я кажу, як даўней</p>
<p>У ячэйцы вясковай,</p>
<p>Што я й сёння юнак,</p>
<p>Камсамолец па сэрцу.</p>
<p> </p>
<p>Камсамол! Я твой друг,</p>
<p>Выхаванец і вучань.</p>
<p>У кагортах тваіх</p>
<p>Хай не быў я героем,</p>
<p>Ды ішоў праз гады,</p>
<p>Як праз горныя кручы.</p>
<p>Дзе б ні быў ты ў шляхах —</p>
<p>Быў заўсёды з табою.</p>
<p> </p>
<p>Помню першыя дні,</p>
<p>Што жыццё ўскалыхнулі,</p>
<p>Успаміны пра іх</p>
<p>Так мне дорагі, любы —</p>
<p>Ружы цвет, як сцяжок,</p>
<p>На кужэльнай кашулі</p>
<p>І прыгнуты казыр</p>
<p>Пад узвіхраным чубам.</p>
<p> </p>
<p>Можа, хто нам і слаў</p>
<p>У дарогу праклёны,</p>
<p>Свет стары ў неспакоі</p>
<p>Вылупліваў бельмы.</p>
<p>Мы ішлі, адляталі</p>
<p>Нашчэнт забабоны,</p>
<p>І кулацкі абрэз</p>
<p>Не палохаў нас вельмі.</p>
<p> </p>
<p>Колькі спраў ні было</p>
<p>Баявых,</p>
<p>незвычайных,</p>
<p>Даставала на ўсё</p>
<p>Камсамольскага гарту,</p>
<p>Штурмавалі як след</p>
<p>Навуковыя тайны,</p>
<p>Хоць не ў ранніх гадах</p>
<p>Мы сядалі за парту.</p>
<p> </p>
<p>Уставалі з гадоў</p>
<p>Слаўных дзён камунары,</p>
<p>Гадавалі ў грудзях</p>
<p>Непахіснасць, адвагу.</p>
<p>У жаданы прастор</p>
<p>Светлых думак і мараў</p>
<p>Заклікаў камсамол,</p>
<p>Вёў пад ленінскім сцягам.</p>
<p> </p>
<p>Нам здавалася, век</p>
<p>Будзем мы маладымі,</p>
<p>Што ніколі з табой</p>
<p>Не зазнаем разлукі.</p>
<p>Ды праходзяць гады —</p>
<p>Ўсё мяняецца з імі,</p>
<p>Камсамольскі значок</p>
<p>У сыноў і ва ўнукаў.</p>
<p> </p>
<p>Праўда ленінскіх слоў,</p>
<p>Мазалі на далонях,</p>
<p>Нібы ў сталі брусок,</p>
<p>Ім пасобілі зліцца.</p>
<p>І стаіць іх сям’я</p>
<p>Супроць буры сягоння.</p>
<p>Маладою сям’ёй</p>
<p>Можам мы ганарыцца.</p>
<p> </p>
<p>Многа ў нас маладых,</p>
<p>У свой край улюбёных,</p>
<p>Маладых, баявых,</p>
<p>Маладых, працавітых.</p>
<p>Пад сцягамі палкоў</p>
<p>Іх гукаюць імёны,</p>
<p>Ў даль стагоддзяў яны</p>
<p>Паглядаюць з граніту.</p>
<p> </p>
<p>Ім граніцы няма —</p>
<p>Ўсё павінна скарыцца,</p>
<p>Іх жаданням ў грудзях</p>
<p>Неспакойна і цесна.</p>
<p>Дзе плаціны ўстаюць,</p>
<p>Дзе прастор каласіцца,—</p>
<p>Скрозь гучыць, скрозь гучыць</p>
<p>Камсамольская песня.</p>
<p> </p>
<p>Камсамол! У цябе</p>
<p>Неабсяжныя планы,</p>
<p>Свет штораз прад табой</p>
<p>Раскрываецца болей —</p>
<p>Хочаш, месяц штурмуй,</p>
<p>Пралятай акіяны.</p>
<p>Ад імкненняў тваіх</p>
<p>Не адстанем ніколі.</p>
<p> </p>
<p>Хоць адбілі гады</p>
<p>Нас пячаццю сівою,</p>
<p>Не зважай, бо яшчэ</p>
<p>Добра ўмеем змагацца.</p>
<p>Бачыш, пульс малады,</p>
<p>Сэрца ў нас маладое,</p>
<p>Дык лічы, што заўжды</p>
<p>Мы ў кагорце юнацтва!</p>
<p> </p>
<p> </p>
<h3><a id="chapter66"></a>*  *  *</h3>
<p>Вось і лета сышло,</p>
<p>Адспявалі калоссі,</p>
<p>Цяжка нам заўважаць,</p>
<p>Як з’яўляецца восень.</p>
<p> </p>
<p>Непрыкметна зусім</p>
<p>Прыплыве павуцінкай,</p>
<p>Гляне жоўтым лістком</p>
<p>З-пад зялёнай хусцінкі.</p>
<p> </p>
<p>Усплыве туманом</p>
<p>Над рачулкаю соннай,</p>
<p>Устрывожыць дымком</p>
<p>З пахам бульбы пячонай.</p>
<p> </p>
<p>Зачаруе агнём</p>
<p>Маладзенькай рабіны,</p>
<p>На адлёце крылом</p>
<p>Памахае бусліным.</p>
<p> </p>
<p>А пасля,</p>
<p>А пасля</p>
<p>Ліст апошні сарвецца...</p>
<p>Ды не знаю, чаму</p>
<p>Ты мне, восень, па сэрцу!</p>
<p> </p>
<p> </p>
<h3><a id="chapter67"></a>*  *  *</h3>
<p>Чырваніць, чырваніць, чырваніцца рабіна,</p>
<p>На лясы, на лясы паплыла павуціна.</p>
<p>Галасы, галасы — ветравыя спяванкі,</p>
<p>Верасы, верасы вераснёвага ранку.</p>
<p> </p>
<p>Адцвілі, адцвілі, абсыпаюцца кветкі,</p>
<p>Што кажы не кажы, засынаюць палеткі,</p>
<p>У цішы, у цішы гай стаіўся пахмуры,</p>
<p>А ў душы, а ў душы не сцішаецца бура.</p>
<p> </p>
<p> </p>
<h3><a id="chapter68"></a>СА СТАКГОЛЬМСКАГА СШЫТКА</h3>
<p> </p>
<p> </p>
<h4><a id="chapter69"></a>1. МЫ З  ХІРАСІМЫ</h4>
<p>Гэта не можа,</p>
<p>Не можа забыцца,</p>
<p>Што я пабачыў</p>
<p>У шведскай сталіцы,</p>
<p>Тое, што кінула</p>
<p>Горасны боль мне —</p>
<p>Летам у часе кангрэса</p>
<p>Ў Стакгольме.</p>
<p> </p>
<p>Ранкам аднойчы</p>
<p>Ішоў я з сябрамі,</p>
<p>Дзень быў пагодны —</p>
<p>Сонца з вятрамі,</p>
<p>Сонца на плошчах і вуліцах</p>
<p>Грала,</p>
<p>Кожная дзеўчына</p>
<p>Кветкаю ззяла.</p>
<p> </p>
<p>Ім падпявала</p>
<p>Сіняе мора,</p>
<p>Дзе тое ў свеце, здавалася,</p>
<p>Гора?</p>
<p>Толькі нядоўга ў нас радасць</p>
<p>Гасціла:</p>
<p>Шэсце жалобнае</p>
<p>Нас прыпыніла.</p>
<p> </p>
<p>Бубен узняты</p>
<p>Рукамі худымі,</p>
<p>Надпіс кароткі:</p>
<p>«Мы з Хірасімы!»</p>
<p>Ціхія, сумныя</p>
<p>Крочаць японцы...</p>
<p>Чорным здалося</p>
<p>На небе нам сонца.</p>
<p> </p>
<p>Засцерагае бубен</p>
<p>Ад смерці,</p>
<p>Гукі нам раняць</p>
<p>Самыя сэрцы:</p>
<p>— Людзі, сябруйце,</p>
<p>Будзьце жывымі,</p>
<p>Мы з Хірасімы!</p>
<p>Мы з Хірасімы!</p>
<p> </p>
<p>Бубен гамоніць</p>
<p>З намі, здалося:</p>
<p>— Бачыце, колькі</p>
<p>Нас засталося,</p>
<p>Нашыя вочы</p>
<p>Апушчаны долу,</p>
<p>Быў жа наш горад</p>
<p>Шумны, вясёлы...</p>
<p> </p>
<p>Гэтак жа звалі</p>
<p>Гулкія плошчы,</p>
<p>Цешылі сэрца</p>
<p>Юныя вочы,</p>
<p>Кветкі гарэлі</p>
<p>Ў яркім суквецці,</p>
<p>Паркі шумелі,</p>
<p>Бегалі дзеці.</p>
<p> </p>
<p>Дзесьці калыску</p>
<p>Маці люляла...</p>
<p>Міг.</p>
<p>І нічога.</p>
<p>Нічога не стала!</p>
<p>Шэсце пракрочыла,</p>
<p>Шэсце мінула...</p>
<p>Толькі спакою</p>
<p>Душа не адчула.</p>
<p> </p>
<p>Глыбей на сэрцы</p>
<p>Адкрылася рана.</p>
<p>Буду на свет я</p>
<p>Крычаць несціхана:</p>
<p>— Д’яблаў не трэба</p>
<p>З бомбамі тымі.</p>
<p>Людзі,</p>
<p>сябруйце,</p>
<p>Будзьце жывымі!</p>
<p> </p>
<p> </p>
<h4><a id="chapter70"></a>2. АПОШНЯЕ ПАСЛАННЕ ФРЭДЭРЫКА ЖАЛІО-КЮРЫ</h4>
<p>Мы ўсе чулі цябе,</p>
<p>Хоць быў голас не твой,</p>
<p>Разумелі, што сёння</p>
<p>Напружаны час,</p>
<p>Нашы сэрцы трывожыў</p>
<p>Крыху неспакой,</p>
<p>Што цябе не было</p>
<p>На кангрэсе між нас.</p>
<p> </p>
<p>Суцяшала адно —</p>
<p>Часу мала такім,</p>
<p>Што прыехаць да нас</p>
<p>Не выходзіць калі,</p>
<p>Ты ж так горача жыў</p>
<p>Заўжды лёсам людскім,</p>
<p>Што аб ростані нат</p>
<p>Думаць мы не маглі.</p>
<p> </p>
<p>Ты ў пасланні сваім</p>
<p>Гаварыў слушна нам,</p>
<p>Што пагроза знішчэння</p>
<p>Ўзнялася яшчэ:</p>
<p>Людзям, птушкам, звярам,</p>
<p>Рыбам, кветкам, садам,</p>
<p>Нават траўцы,</p>
<p>Што так беззадумна расце.</p>
<p> </p>
<p>Заклік твой узлятаў</p>
<p>Над сусветам усім,</p>
<p>Што трывогі набат,</p>
<p>Уздымаўся і рос.</p>
<p>Хто б так мог бедаваць,</p>
<p>Думаць,</p>
<p>дбаць аб жывым,</p>
<p>Чалавецтву сябе</p>
<p>Ты ў ахвяру прынёс.</p>
<p> </p>
<p>Мы ж цябе аднаго</p>
<p>Не маглі ўратаваць,</p>
<p>Над магілай тваёй</p>
<p>Нікнем мы галавой,</p>
<p>Толькі ў нас ты жывы,</p>
<p>Ты не можаш маўчаць,</p>
<p>Ты ў душы, ты ў крыві,</p>
<p>Ў кожнай кроплі жывой!</p>
<p> </p>
<p> </p>
<h4><a id="chapter71"></a>3. РАЗМОВА З НЕБАМ</h4>
<p>Шляхам бясконцым, шляхам далёкім</p>
<p>Мкнуцца па небу, мкнуцца аблокі.</p>
<p> </p>
<p>Колькі вы ўбачылі, зведалі свету,</p>
<p>Колькі пра вас праспявалі паэты!</p>
<p> </p>
<p>З чым толькі ў песнях вас не раўнялі —</p>
<p>З ветразем белым, з сіняю хваляй,</p>
<p> </p>
<p>З коннікам гордым, з дзевай-красою,</p>
<p>З казачным замкам, з горнай скалою...</p>
<p> </p>
<p>Вы нас хвалюеце, будзіце мары,</p>
<p>Неба празрыстага светлыя хмары!</p>
<p> </p>
<p>Роіце ў сэрцах думак багата,</p>
<p>Вас з-пад рукі выглядае араты,—</p>
<p> </p>
<p>Смаглыя вусны шэпчуць у далі,</p>
<p>Каб вы жывучаю кропляю палі,</p>
<p> </p>
<p>Каб вы людской не забыліся долі,</p>
<p>Каб напаілі вы колас на полі,</p>
<p> </p>
<p>Яблыню ў садзе, луг шаўкавісты,</p>
<p>Кветку купальскую, клён шумналісты,</p>
<p> </p>
<p>Каб вы абмылі бярозак бяросту,</p>
<p>Дзецям дадалі добрага росту,</p>
<p> </p>
<p>Рэкам — імклівасці</p>
<p>І паўнаводдзя...</p>
<p>Так вас прасілі людзі стагоддзі.</p>
<p> </p>
<p>Што ж гэта сёння ўзнікае трывога,</p>
<p>Хоць не змянілася быццам нічога?</p>
<p> </p>
<p>Тымі ж вы ходзіце ў небе шляхамі,</p>
<p>З той жа красою плывеце пад намі;</p>
<p> </p>
<p>Толькі чамусьці мы ў неспакоі,</p>
<p>Нас пачастуеце кропляй якою?</p>
<p> </p>
<p>Можа, атрутаю горай змяінай</p>
<p>Вас начынілі па-над Бікіні?</p>
<p> </p>
<p>Воблакі, воблакі! Сэрцу маркотна</p>
<p>Думаць, што з ліўнем плывеце смяротным.</p>
<p> </p>
<p>Гэткага гора людзям не трэба,</p>
<p>Лепш павяртайце вы з нашага неба!</p>
<p> </p>
<p>Дзе ж вам праліцца карай суровай?</p>
<p>Хто атруціў вас — тым на галовы!</p>
<p> </p>
<p> </p>
<h4><a id="chapter72"></a>4. ПАХОДНЯ МІРУ</h4>
<p>Дзе цяпер вы, сябры, дзе вы ёсць на зямлі?</p>
<p>Толькі ўчора нібы мы ў Стакгольме былі,</p>
<p> </p>
<p>Дзе збіраўся кангрэс добрых сэрцаў людскіх,</p>
<p>Шмат трывог і клапот непакоіла іх.</p>
<p> </p>
<p>Колькі вас, колькі вас там было, змагары!</p>
<p>Біўся ў бераг прыбой і ў фіёрды вятры,</p>
<p> </p>
<p>Рэха гоманаў тых аж да сонца плыло,</p>
<p>Ды мацней, ды мацней наша слова гуло.</p>
<p> </p>
<p>Колькі палкіх вачэй, маладых і старых!</p>
<p>Неба розных краін адбівалася ў іх.</p>
<p> </p>
<p>Сагравалі ж усіх мары, думы адны:</p>
<p>— Дружба — мір, дружба — мір,</p>
<p>непатрэбна вайны!</p>
<p> </p>
<p>І пад клічам такім ззялі твары людзей,</p>
<p>Быццам блізкі Гальфстрым прыплываў да грудзей.</p>
<p> </p>
<p>Як паходня адна, разгараўся наш кліч:</p>
<p>— Падбухторшчыкаў войн сутрымаць і спыніць!</p>
<p> </p>
<p>Ад паходні тае нашых думак і спраў</p>
<p>Кожны з нас аганьком паляцеў, пашугаў...</p>
<p> </p>
<p>І між джунгляў густых, між пустынь і ў гарах</p>
<p>Бачым кожнага з вас ва ўсіх свету краях.</p>
<p> </p>
<p>Паміж змроку маны, між халодных вачэй</p>
<p>Расшугаліся вы ўсё ярчэй і ярчэй,—</p>
<p> </p>
<p>Жорсткіх, злосных людзей лепш абрысы відны,</p>
<p>Нікнуць здані вайны, нікнуць здані вайны!</p>
<p> </p>
<p>Але многа яшчэ ў свеце злыдняў ліхіх,</p>
<p>Дык давайце ж усе не спыняцца на міг,—</p>
<p> </p>
<p>Каб на свеце людзей не адолела зло,</p>
<p>Каб жывое расло, каб жывое цвіло!</p>
<p> </p>
<p> </p>
<h3><a id="chapter73"></a>ЧАГО НЕ ДАКЛЯРУЮ...</h3>
<p>Таварышу я ўсё аддам,</p>
<p>Лепш дружба, чымся сварка,</p>
<p>Усё, як кажуць, напалам —</p>
<p>Кашуля,</p>
<p>хлеб</p>
<p>і скварка.</p>
<p> </p>
<p>Сябра не кіну анідзе,</p>
<p>Гатоў, бяда здарыся,</p>
<p>Пуд солі з’есці у бядзе,</p>
<p>Што па лязу прайсціся.</p>
<p> </p>
<p>Магу за дружбу пасці сам.</p>
<p>Чаго ж не даклярую —</p>
<p>Кахання к любай не аддам</p>
<p>І здрады не дарую!</p>
<p> </p>
<p> </p>
<h3><a id="chapter74"></a>ВАЛАТОЎКІ</h3>
<p>Як восенню ўзгоркі засцелюцца золатам,</p>
<p>Паміж валатовак блукаць я люблю,—</p>
<p>А ў тых валатоўках волаты, волаты,</p>
<p>Што леглі калісьці за нашу зямлю.</p>
<p> </p>
<p>З іх кожны здаецца магутным, высозным,</p>
<p>З такімі мячамі, што хмар дастаюць...</p>
<p>Сягоння ж дубы векавыя і сосны</p>
<p>Аб подзвігах даўніх размовы вядуць.</p>
<p> </p>
<p>І ветры аб храбрых гудуць прад зарою,</p>
<p>І песня над родным прасторам звініць</p>
<p>Пра племя магутных нашчадкаў-герояў,</p>
<p>Што здолелі продкаў надзейна змяніць.</p>
<p> </p>
<p>Іх, можа, адна толькі думка дагоніць,</p>
<p>Ім суджана ў далях міжзорных крыляць...</p>
<p>Ніколі такую зямлю не палоняць,</p>
<p>Што гэткіх асілкаў магла ўзгадаваць!</p>
<p> </p>
<p> </p>
<h3><a id="chapter75"></a>*  *  *</h3>
<p>Мы хочам,</p>
<p>Мы хочам, паэты,</p>
<p>Пра сіняе неба спяваць.</p>
<p>А неба цікуюць ракеты,</p>
<p>Гатовы яго расстраляць.</p>
<p> </p>
<p>А трэба,</p>
<p>Каб дружна паўсталі</p>
<p>Паэты, не знаўшы граніц,</p>
<p>І словам, мацнейшым ад сталі,</p>
<p>Ўзняліся яго бараніць.</p>
<p> </p>
<p>Каб яснага сонца</p>
<p>Праменнем</p>
<p>Яно, як заўсёды, жыло,</p>
<p>Каб сіняе неба нязменна</p>
<p>Дарыла святло і цяпло!</p>
<p> </p>
<p> </p>
<h3><a id="chapter76"></a>РОЗУМ</h3>
<p>За гадоў мільёны ты, асілак,</p>
<p>Распазнаў як ёсць усю планету,</p>
<p>Сігануў, куды ўзляцець не можам.</p>
<p>Ты мацней за атамную сілу,</p>
<p>Прыгажэй усіх відовішч свету,</p>
<p>Ты стварыў іх — чалавечы розум!</p>
<p> </p>
<p>Меж няма тваім узлётным крылам,</p>
<p>Прад табой магчымасцей мільёны,</p>
<p>Акіян, што дробная крынічка...</p>
<p>Як цябе прырода адарыла,</p>
<p>Колькі скарбаў маеш незлічоных,</p>
<p>І на ўсё асобная палічка.</p>
<p> </p>
<p>Праца, ўмельства — ўсё, чым ганарышся,</p>
<p>Спеў, каханне, што ўзышло, што ўсходзіць,</p>
<p>Не злічыць нікому іх, дарэмна —</p>
<p>З хуткасцю імгненнай ты імчышся</p>
<p>Праз гады, а трэба — праз стагоддзі!</p>
<p>Лёт ракеты прад табой — нікчэмны!</p>
<p> </p>
<p>Даімчыш да Месяца ты, чутна,</p>
<p>Чалавецтва праўдзе навучаеш.</p>
<p>І варожасць між людзей сатрэцца.</p>
<p>Сапраўды, адзін ты ўсемагутны.</p>
<p>Кажуць, сэрца многім уладае,</p>
<p>Без цябе — няпраўда, мёртва сэрца.</p>
<p> </p>
<p>Ты завеш наперад пакаленні:</p>
<p>Недапісаны навук скрыжалі,—</p>
<p>Уладаеш сілай маладою.</p>
<p>Не спыняйся ж ты на разбурэннях,</p>
<p>Лепш ляці, ляці, імкніся ў далі,</p>
<p>Не знішчай, што створана табою!</p>
<p> </p>
<h3><a id="chapter77"></a>ПРЫСЯГА СЭРЦАМ</h3>
<p>Вечна я ўдзячны жытняму хлебу,</p>
<p>Чыстай вадзе з невялічкай крыніцы,</p>
<p>Лесу зялёнаму,</p>
<p>Сіняму небу,</p>
<p>Светлай рачулцы, што ў полі бруіцца,</p>
<p> </p>
<p>Гулу кварталаў у сонца затканым,</p>
<p>Дзе я з гадамі ў жыцці гартаваўся,</p>
<p>Плошчам і вуліцам</p>
<p>Тым несціханым,</p>
<p>Дзе я з сябрамі здружыўся, пазнаўся,</p>
<p> </p>
<p>Людзям з адкрытай і шчырай душою,</p>
<p>З кім давялося ў жыцці мне сустрэцца,</p>
<p>Краю,</p>
<p>Што роднай завём мы зямлёю,</p>
<p>Што Беларуссю так люба завецца!</p>
<p> </p>
<p> </p>
<h3><a id="chapter78"></a>РАЗВІТАННЕ</h3>
<p> </p>
<div class="EPIGRAPH">
<p><i>Памяці Якуба Коласа</i></p>
</div>
<div class="CLEAR"></div>
<p> </p>
<p>Не, з гэтым не можам ніяк пагадзіцца —</p>
<p>Ты толькі на хвілю прылёг,</p>
<p>Спачываеш.</p>
<p>Ты ранкам устанеш,</p>
<p>Раскажаш, што сніцца,</p>
<p>І што-небудзь добрае зноўку параіш!</p>
<p>Ды смерць у жывых не пытаецца згоды,</p>
<p>І вось ужо льюцца</p>
<p>Жалобныя гукі.</p>
<p>Маўчыш ты —</p>
<p>Гараць аганькі ўзнагародаў,</p>
<p>Спакойна ляжаць працавітыя рукі,</p>
<p>Што поле аралі,</p>
<p>Што хлеб засявалі,</p>
<p>Што кветкі садзілі,</p>
<p>Прыносілі дзецям,</p>
<p>Што ставілі подпіс</p>
<p>За мір у сусвеце.</p>
<p>І хоць ты, маўклівы, не кажаш ні слова,</p>
<p>Мы знаем, ты марыш</p>
<p>Аб роднай краіне.</p>
<p>Дзве складкі глыбокія</p>
<p>Леглі між броваў,</p>
<p>Як быццам дарогі тваёй каляіны.</p>
<p>Стаім мы ў журбоце. З нас ведае кожны,</p>
<p>Што многа ў жыцці яны,</p>
<p>Многа спазналі,—</p>
<p>Бывала, што ў гневе ўздымаліся</p>
<p>Грозна,</p>
<p>А ў ласцы як быццам на момант знікалі.</p>
<p>Любіў ты жывое</p>
<p>Вялікай душою —</p>
<p>І гоман хлапечы,</p>
<p>І шчэбет дзявочы,</p>
<p>І смех несутрымны,</p>
<p>І ясныя вочы.</p>
<p>Нам сёння ніяк не стрымаць хвалявання,</p>
<p>Што болей ніколі,</p>
<p>Ніколі не стрэцца.</p>
<p>А ты быццам кажаш</p>
<p>Усім на расстанні</p>
<p>Пра тое, чым вечна жыло тваё сэрца:</p>
<p>Каб кожны вялікай любові не страціў</p>
<p>Да лёсу, да сілы,</p>
<p>Да славы народа,</p>
<p>Каб мы шанавалі</p>
<p>Зямлю, сваю маці,</p>
<p>Цяпер і заўсёды, цяпер і заўсёды!</p>
<p>І мроіцца вочам —</p>
<p>Устаў ты і крочыш,</p>
<p>Як быццам дасталі</p>
<p>Вады мы гаючай,</p>
<p>Што разам ты з намі</p>
<p>Ідзеш, неўміручы!</p>
<p> </p>
<p> </p>
<h3><a id="chapter79"></a>У СЯМ’І З’ЯДНАНАЙ</h3>
<p>Змалку звалі цябе</p>
<p>Мы прыгожай радзімаю,</p>
<p>Беларусь, Беларусь,</p>
<p>Як ты сэрцу любімая!</p>
<p> </p>
<p>Беларусь, пад табой</p>
<p>Неба з яснымі зорамі,</p>
<p>Паглядаеш на іх</p>
<p>Ты вачамі-азёрамі.</p>
<p> </p>
<p>На тваёй галаве</p>
<p>Хустка ярка-чырвоная,</p>
<p>Ты ва ўборах лясоў,</p>
<p>Маладая,</p>
<p>зялёная!</p>
<p> </p>
<p>А на ўбранні палёў</p>
<p>Вецер золата гушкае,</p>
<p>Расплыліся па ім</p>
<p>Рэкі сінімі стужкамі.</p>
<p> </p>
<p>Ты ў нітах правадоў,</p>
<p>Быццам сонца агністае,—</p>
<p>Устаеш раніцой</p>
<p>Пад гудкі урачыстыя.</p>
<p> </p>
<p>Між станкоў завадскіх,</p>
<p>Над шырокаю ніваю</p>
<p>Скрозь, да самай начы,</p>
<p>Ты за працай рупліваю.</p>
<p> </p>
<p>То за трактарам ты,</p>
<p>То за гулкай вагранкаю,</p>
<p>А як трэба было —</p>
<p>Ты была партызанкаю.</p>
<p> </p>
<p>Беларусь, Беларусь,</p>
<p>Баявая, старанная,</p>
<p>Бач, цябе, як сястру,</p>
<p>Сёстры славяць адданыя.</p>
<p> </p>
<p>Сустракай жа гасцей</p>
<p>Ты расчыненай хатаю,</p>
<p>Выстаўляй жа на стол</p>
<p>Ўсё, чым толькі багатая.</p>
<p> </p>
<p>Хай бяседа гучыць,</p>
<p>Быццам рэкі бурлівыя,—</p>
<p>У з’яднанай сям’і</p>
<p>Ты заўсёды шчаслівая!</p>
<p> </p>
<p> </p>
<h3><a id="chapter80"></a>СЕМ ДУБОЎ</h3>
<p> </p>
<div class="EPIGRAPH">
<p>Калгаснікі калгаса «Рассвет» у го­нар сямігодкі парашылі на спецыяльна насыпаным узгорку паса­дзіць сем дубоў.</p>
<p><i> З газет</i></p>
</div>
<div class="CLEAR"></div>
<p> </p>
<p>Надыходзіць вясна.</p>
<p>Першы вымкнуў лісток,</p>
<p>Ды не змераць яе —</p>
<p>Сямі мілямі — крок.</p>
<p>Што ні дзень, дык яна</p>
<p>На другім рубяжы,</p>
<p>Чуем веліч яе</p>
<p>Хваляваннем душы.</p>
<p>І хоць гэта вясна</p>
<p>Крочыць скрозь маладой —</p>
<p>У калгасе «Рассвет»</p>
<p>Помнік ладзіцца ёй.</p>
<p>Пачынае вясна</p>
<p>Сем славутых гадоў,</p>
<p>Садзяць людзі на згад</p>
<p>Сем крамністых дубоў.</p>
<p>На шчаслівай зямлі</p>
<p>З лёгкай, дбалай рукі</p>
<p>Будуць спорна расці</p>
<p>Маладыя дубкі.</p>
<p>За гадамі гады</p>
<p>Пройдуць радасны шлях,</p>
<p>Сто гадоў —</p>
<p>сем дубоў</p>
<p>Разрастуцца ў плячах.</p>
<p>Іх вятрам не сагнуць,</p>
<p>Ані буры зламаць,</p>
<p>Сотні год</p>
<p>іх народ</p>
<p>Будзе сэрцам вітаць.</p>
<p>І ў гамонцы лістоў</p>
<p>Слухаць спеў перамог</p>
<p>Тых дубоў —</p>
<p>вестуноў</p>
<p>Нашых слаўных дарог!</p>
<p> </p>
<h3><a id="chapter81"></a>АХ, ШТО ГЭТА ЗА ДЗЯЎЧЫНА!..</h3>
<p>Можа, знаеце Мальвіну,</p>
<p>Што так хораша пяе?</p>
<p>Ах, што гэта за дзяўчына,</p>
<p>Што спакою не дае.</p>
<p> </p>
<p>Устаю я ранкам сінім,</p>
<p>Ды раней яна ўстае.</p>
<p>Ах, што гэта за дзяўчына,</p>
<p>Што спакою не дае.</p>
<p> </p>
<p>На рабоце ўсіх пакіне,</p>
<p>Хто ні гнаўся — адстае.</p>
<p>Ах, што гэта за дзяўчына,</p>
<p>Што спакою не дае.</p>
<p> </p>
<p>Прыйдзе з працы да хаціны,</p>
<p>Хлопцы ўюцца ля яе...</p>
<p>Ах, што гэта за дзяўчына,</p>
<p>Што спакою не дае!</p>
<p> </p>
<p> </p>
<h3><a id="chapter82"></a>НА ЛІТОЎСКАЙ ЗЯМЛІ</h3>
<p>Скрозь плывуць,</p>
<p>як плылі,</p>
<p>Песні</p>
<p>Тысячы год —</p>
<p>На літоўскай зямлі</p>
<p>Здаўна славен народ.</p>
<p> </p>
<p>Ён імкнуўся спрадвек</p>
<p>З-пад ярма і прынук,</p>
<p>Просты жыў чалавек</p>
<p>Плённай працаю рук.</p>
<p> </p>
<p>Ненавідзеў сваіх</p>
<p>Ён паноў і князёў</p>
<p>І ў суседскай сям’і</p>
<p>Біў не раз крыжакоў.</p>
<p> </p>
<p>А фашысты прыйшлі,</p>
<p>Атрымалі урок —</p>
<p>На літоўскай зямлі</p>
<p>Іх засыпаў пясок.</p>
<p> </p>
<p>Паспрабуюць калі,—</p>
<p>Атрымаюць яшчэ!..</p>
<p>.  .  .  . .  .  .  .  .  .  .  .  .</p>
<p>Па літоўскай зямлі</p>
<p>Нёман-рэчка цячэ.</p>
<p> </p>
<p>У магутнай красе,</p>
<p>Між палёў і бароў,</p>
<p>Нёман песні нясе</p>
<p>Ад усходніх братоў,</p>
<p> </p>
<p>Што з’яднанай сям’ёй</p>
<p>Разам волю знайшлі,</p>
<p>Што з працоўнай Літвой</p>
<p>Заўжды ў дружбе жылі.</p>
<p> </p>
<p>Пад чырвонай зарой</p>
<p>Шлях аднолькавы з ёй —</p>
<p>Мы з працоўнай Літвой,</p>
<p>Як з любімай сястрой.</p>
<p> </p>
<p>Шмат здабыткаў важкіх</p>
<p>У яе праз гады —</p>
<p>Мора ніў залатых,</p>
<p>Ўвысь растуць гарады.</p>
<p> </p>
<p>Разам мы ў барацьбе</p>
<p>І пачуццяў адных,</p>
<p>Мы прыйшлі да цябе</p>
<p>З песняй сэрцаў сваіх.</p>
<p> </p>
<p>Слаўся, братні наш край!</p>
<p>Шчасным, радасным будзь!</p>
<p>Нёман, Нёман, спявай,</p>
<p>Чуеш — сэрцы пяюць!</p>
<p> </p>
<p>Бачыш, хораша нам,</p>
<p>Сэрцы ў нас расцвілі.</p>
<p>Слава родным братам</p>
<p>На літоўскай зямлі!</p>
<p> </p>
<p> </p>
<h3><a id="chapter83"></a>АБ КРЫТЫЦЫ</h3>
<p> </p>
<p>Ёсць у нас крытыкі — сябры,</p>
<p>Да іх заўжды пашана.</p>
<p>Не, не такія, што бяры</p>
<p>Прыкладывай да раны.</p>
<p> </p>
<p>А тыя, што пра творчы рост</p>
<p>Гудуць не ў лад хвалебны,</p>
<p>Бывае — зрэжуць і нарост</p>
<p>Якісьці непатрэбны,</p>
<p> </p>
<p>Прадуцца гэблікам, скраблом,</p>
<p>Саб’юць сучкі якія,</p>
<p>Ды і не з тых, што мкнуць цішком</p>
<p>З нажом да самай шыі.</p>
<p> </p>
<p>Навошта нам душой крывіць —</p>
<p>І на такіх ёсць мода,</p>
<p>Другой, як толькі ўсё счарніць,</p>
<p>Не знаюць асалоды.</p>
<p> </p>
<p>Паэт агледзіцца пакуль —</p>
<p>Ягоны верш прыстукнуць,</p>
<p>Насыпяць погарбак пяску,</p>
<p>Яшчэ й нагой прытупнуць.</p>
<p> </p>
<p>Каб зналі, што яны прайшлі,</p>
<p>Паставяць слупік лоўка,</p>
<p>Пакінуць надпіс, як калі —</p>
<p>Ці «сум», ці «лакіроўка».</p>
<p> </p>
<p>І хоць нямнога ў нас такіх —</p>
<p>Нікчэмненькая кучка,</p>
<p>І я прайшоўся паміж іх,</p>
<p>Як праз дратоў калючкі.</p>
<p> </p>
<p>Пачнуць скуголіць і вучыць,</p>
<p>Насупяцца пахмура.</p>
<p>Нямала, ўперад ідучы,</p>
<p>Паабдзіраў я скуры.</p>
<p> </p>
<p>Няхай на целе ёсць сляды,</p>
<p>Іду я за паходняй,</p>
<p>Каб зліцца песняй назаўжды</p>
<p>З ракой душы народнай.</p>
<p> </p>
<p>Не збіць нас з ладу махлярам,</p>
<p>Тым, што гандлююць словам,</p>
<p>Мы шчыра дзякуем сябрам</p>
<p>Праўдзівым і суровым.</p>
<p> </p>
<h3><a id="chapter84"></a>АЙ-Я-ЁЙ!</h3>
<p>Што я ўбачыў, што хаджу я</p>
<p>Сам не свой?</p>
<p>Ах. якая прыгажуня,</p>
<p>Ай-я-ёй!</p>
<p> </p>
<p>Я гляджу, ў палон забраны</p>
<p>Той красой.</p>
<p>Што за постаць,</p>
<p>Што за тварык,</p>
<p>Ай-я-ёй!</p>
<p> </p>
<p>Спавіла сваім паглядам</p>
<p>І хадой.</p>
<p>Што за вочкі,</p>
<p>Што за ручкі,</p>
<p>Ай-я-ёй!</p>
<p> </p>
<p>Загубіў сваё я сэрца</p>
<p>І спакой.</p>
<p>Як адкрыцца,</p>
<p>Што сказаць мне,</p>
<p>Ай-я-ёй!</p>
<p> </p>
<p>Покуль я круціў да болю</p>
<p>Галавой,</p>
<p>Падышоў аднекуль</p>
<p>Хлопец,</p>
<p>Ай-я-ёй!</p>
<p> </p>
<p>Пад руку — і знік з дзяўчынай</p>
<p>За гарой,</p>
<p>А  я ўслед гляджу,</p>
<p>Ўздыхаю:</p>
<p>Ай-я-ёй!</p>
<p> </p>
<p> </p>
<h3><a id="chapter85"></a>КАЛІ НА ЎСХОД Я РАНКАМ ГЛЯНУ...</h3>
<p>Калі на ўсход я ранкам гляну</p>
<p>І смутак сэрца ахіне,</p>
<p>Я рад, што йдзе з-за акіяну</p>
<p>Насустрач сонца да мяне.</p>
<p> </p>
<p>Яно было нядаўна, знаю,</p>
<p>Паміж маіх палёў, бароў,</p>
<p>І я, засмучаны, пытаю</p>
<p>Пра  родных, блізкіх і сяброў.</p>
<p> </p>
<p>Мне тут не соладка жывецца,</p>
<p>Магу аб доме толькі сніць...</p>
<p>А што цяпер у нашым свеце,</p>
<p>Якія там праходзяць дні?</p>
<p> </p>
<p>Напэўна восень жоўтым шарфам</p>
<p>Гаі паспела апавіць,</p>
<p>І  павучынне, быццам арфа,</p>
<p>Ў кутку зацішлівым трымціць.</p>
<p> </p>
<p>Напэўна ў ноч, як ходзіць месяц,</p>
<p>У небе бліскае лядок,</p>
<p>І з вогнішча пад сінім лесам</p>
<p>Імкне, што з коміна, дымок.</p>
<p> </p>
<p>Па вёсках лісцяў каруселі,</p>
<p>Стаяць ля кузняў трактары...</p>
<p>Відаць, у нас цяпер вяселлі,</p>
<p>Музыкі граюць да зары.</p>
<p> </p>
<p>Відаць, байчэйшая з калгаса</p>
<p>Скакаць, спяваючы, пайшла...</p>
<p>І  я пяю з хлапцамі разам</p>
<p>Аб тым, як ружа расцвіла.</p>
<p> </p>
<p>Я чую — цягнуць: «Горка... горка...»</p>
<p>Няма ратунку маладым!..</p>
<p>Ды раптам крык сірэн Нью-Йорка,</p>
<p>І  я ўжо ў свеце у другім.</p>
<p> </p>
<p>А крык расце, як толькі можа,</p>
<p>Ніяк не ўцяміць розум мой,</p>
<p>Ну хто Амерыку трывожыць,</p>
<p>Навошта гэты неспакой!?</p>
<p> </p>
<p>Жыві, сама як пажадала,</p>
<p>Не трэба пірагоў тваіх,</p>
<p>Каб толькі ты не выпаўзала</p>
<p>З драпежнай лапай да чужых.</p>
<p> </p>
<p>Крыху мне толькі смешнавата,</p>
<p>Кажу я шчыра, не маню,—</p>
<p>Што той буржуй, нібы з плаката,</p>
<p>Ідзе па Трэцяй авеню.</p>
<p> </p>
<p>І  ў той жа час скажу, што горна,</p>
<p>І  думак не магу пазбыць,</p>
<p>Што ў Гарлема прадонні чорным</p>
<p>Гібеюць чорныя рабы.</p>
<p> </p>
<p>І, можа, сёння не прыстала</p>
<p>Табе выказваць погляд мой,</p>
<p>Але, Амерыка, нямала</p>
<p>Што след зрабіць яшчэ самой.</p>
<p> </p>
<p>А я адным жыву бясконца,</p>
<p>Каб дачакаць хвіліны той —</p>
<p>Паплыць дамоў, да ўсходу сонца,</p>
<p>Дзе ўсім жаданы я і свой.</p>
<p> </p>
<p> </p>
<h3><a id="chapter86"></a>НА ЧУЖЫНЕ</h3>
<p>Дык вось багатая чужына,</p>
<p>Глядзі, ледзь толькі паспявай.</p>
<p>Даўно мы чулі пра краіну,</p>
<p>Што ў ёй — нібыта самы рай.</p>
<p> </p>
<p>Іду ў Нью-Йорку, пазіраю,</p>
<p>Вакол агні, агні гараць...</p>
<p>Не ведаю адносна раю,</p>
<p>А што багата — дык відаць.</p>
<p> </p>
<p>Такіх вітрын нідзе не стрэціш...</p>
<p>Якіх там ні пабачыш цуд!</p>
<p>Відаць, што толькі ёсць на свеце,</p>
<p>Сабрана за стагоддзі тут.</p>
<p> </p>
<p>І ўсё крычыць, кудысьці мкнецца.</p>
<p>У тым нямала пекнаты,</p>
<p>Ды мне, Амерыка, здаецца,</p>
<p>Залішне ганарышся ты.</p>
<p> </p>
<p>Ты паглядаеш, як з узгорка,</p>
<p>Вядома пыха ўсім твая,</p>
<p>Паслухай жа, тваім Нью-Йоркам</p>
<p>Захоплены не вельмі я.</p>
<p> </p>
<p>Праспекты, стрыты, што цясніны,</p>
<p>Як бы на мерку на адну,</p>
<p>Каля такіх прастораў сініх</p>
<p>Стаяць бы  тут прыгажуну.</p>
<p> </p>
<p>Ён мог бы фарбамі іскрыцца</p>
<p>І вежы стромыя ўздымаць,</p>
<p>А то каробкі-камяніцы</p>
<p>Пахмура-шэрымі стаяць.</p>
<p> </p>
<p>І небаскробы цешаць мала,</p>
<p>Як тыя прывіды кругом,</p>
<p>Як быццам пашчапаў хто скалы</p>
<p>На часткі дужым калуном.</p>
<p> </p>
<p>І тым агнём рэклам стракатых</p>
<p>Не мог Нью-Йорк мяне крануць.</p>
<p>Ну што з таго, што ён багаты?</p>
<p>Яму мы ведаем цану.</p>
<p> </p>
<p>І  хоць у сейфы Уол-Стрыта</p>
<p>Ліецца золата ракой,</p>
<p>Мы знаем, як яно здабыта,—</p>
<p>На ручаях крыві людской.</p>
<p> </p>
<p>Усё здабыта пад прынукай,</p>
<p>Усіх пакут не прыгадаць...</p>
<p>Ёсць у твайго народа рукі,</p>
<p>І залатыя, што й казаць,</p>
<p> </p>
<p>І пазайздросціш часам, можа,</p>
<p>Як на умельства паглядзіш.</p>
<p>Ды ён не ўвесь жыве ў раскошы,</p>
<p>Дарма аб тым на свет крычыш.</p>
<p> </p>
<p>Яшчэ па нетрах цёмных, дымных</p>
<p>І ў ясны дзень вісіць смуга,</p>
<p>І за пахлёбкаю нішчымнай</p>
<p>Стаіць даўжэзная чарга.</p>
<p> </p>
<p>Там боль, пакуты і пагарда,</p>
<p>І поўніць гнеў людскую кроў,</p>
<p>Іх мала радуюць мільярды</p>
<p>Тваіх тузоў-уладароў.</p>
<p> </p>
<p>Хоць ззянне золата не  змеркла,</p>
<p>Але чыё яно, чыё?</p>
<p>Каму тут рай, каму ж і пекла,</p>
<p>Тут, кажуць, кожнаму сваё.</p>
<p> </p>
<p>А мы законамі другімі</p>
<p>Узгадаваны ў барацьбе.</p>
<p>Мой родны край, мая Радзіма,</p>
<p>Я так сумую па табе!</p>
<p> </p>
<p> </p>
<h3><a id="chapter87"></a>*  *  *</h3>
<p>Зялёны клён лістотай гушкаў,</p>
<p>Ды час прызначаны прыйшоў,—</p>
<p>Спачатку ўспыхнула макушка</p>
<p>Асеннім золатам лістоў,</p>
<p> </p>
<p>А потым скрозь запалымнеўся,</p>
<p>Нібы праменнем абняло,</p>
<p>Увесь заняўся, разгарэўся,</p>
<p>Мяне як жарам абдало.</p>
<p> </p>
<p>А клён, здавалася, прыгадваў,</p>
<p>Як ён вясной і ўлетку рос,</p>
<p>Аж покуль вецер лістапада</p>
<p>Яго без жалю не абтрос.</p>
<p> </p>
<p>І старасць нас усіх трывожыць,</p>
<p>Бо час няўмольны, час ідзе,—</p>
<p>Спачатку першая пароша</p>
<p>Табе на скроні ападзе,</p>
<p> </p>
<p>Пасля, глядзіш, і зашарышся,</p>
<p>А там, чым болей ты жывеш,—</p>
<p>Так пабялееш, засвіцішся,</p>
<p>Як быццам снегам зарасцеш.</p>
<p> </p>
<p>І  ты, што срэбрам пазатканы,</p>
<p>Успамінаеш аб вясне,</p>
<p>Аж покуль час неўтаймаваны</p>
<p>Цябе да долу не прыгне.</p>
<p> </p>
<p>З табою, клён, я разважаю,</p>
<p>З тваёй агністай галавой,—</p>
<p>Хіба не роўна расцвітаем</p>
<p>І разлучаемся з красой?</p>
<p> </p>
<h3><a id="chapter88"></a>ХАРЫКЕЙН</h3>
<p>Збівае з ног і валіць ветрам,</p>
<p>Зрывае дахі з хмурых сцен,</p>
<p>З далёкіх акіянскіх нетраў</p>
<p>Ідзе няўмольны харыкейн.</p>
<p> </p>
<p>Не хоча ён нічым пагрэбаць,</p>
<p>Бярэ, што трапіцца яму,</p>
<p>Як быццам між зямлёй і небам</p>
<p>Усё належыць аднаму.</p>
<p> </p>
<p>Але стыхію б’юць надзейна</p>
<p>Праменні сонейка праз век,—</p>
<p>Знікае сіла харыкейна,</p>
<p>І зноў смяецца чалавек.</p>
<p> </p>
<h3><a id="chapter89"></a>ЖОРНЫ</h3>
<p> </p>
<p>Помню з маленства — досвеццем, рана,</p>
<p>З нашай істопкі, нізкай і чорнай,</p>
<p>Цішу калыша гул аднастайны —</p>
<p>Круцяцца жорны,</p>
<p>Круцяцца жорны.</p>
<p> </p>
<p>Бачу я маці. Запылены скроні.</p>
<p>Кружачы жорны, быццам варожыць.</p>
<p>Камень ды з каменем нешта гамоніць,</p>
<p>Трушчыцца збожжа,</p>
<p>Трушчыцца збожжа.</p>
<p> </p>
<p>Мы з нецярпеннем сочым за маткай,</p>
<p>Бо ў жыватах з учарашняга пуста.</p>
<p>Смачныя з рошчыны раннем аладкі,</p>
<p>Хай сабе з хрустам,</p>
<p>Хай сабе з хрустам.</p>
<p> </p>
<p>Гэта ад жорнаў — не баімося,</p>
<p>Елі з мякінаю, елі з паловай,</p>
<p>Мала нам грызці чаго давялося —</p>
<p>Дзецям здаровым,</p>
<p>Дзецям здаровым.</p>
<p> </p>
<p>З бульбы прамерзлай елі мы кашу</p>
<p>Ды паглядалі, ці зерне наліта,</p>
<p>Везлі на млын, ледзь дачакаўшы,</p>
<p>Новае жыта,</p>
<p>Новае жыта.</p>
<p> </p>
<p>Я пазіраю, сеўшы паважна,—</p>
<p>Грае вада у разбезе віхорным,</p>
<p>І з басавітым гулам працяжным</p>
<p>Круцяцца жорны,</p>
<p>Круцяцца жорны.</p>
<p> </p>
<p>Спіць на мяхах чарга на завозе,</p>
<p>Хтосьці на рэчку удаль паглядае,</p>
<p>Млын жа дрыжыць, як дзед на марозе,</p>
<p>Пыл асядае,</p>
<p>Пыл асядае.</p>
<p> </p>
<p>Мельнік выходзіць. Дзівіцца строга.</p>
<p>Пылам  аброс ён. Казачны быццам...</p>
<p>Часу дзяцінства, млына старога</p>
<p>Мне не забыцца,</p>
<p>Мне не забыцца.</p>
<p> </p>
<p>Дзе ні бываю — ў горах, на моры,</p>
<p>Толькі пазнаю гул я маторны,</p>
<p>Чую, спяваюць, сэрцу гавораць —</p>
<p>Круцяцца жорны,</p>
<p>Круцяцца жорны.</p>
<p> </p>
<p> </p>
<h3><a id="chapter90"></a>А МЫ З ТАБОЙ НЕ ГАЛУБКІ...</h3>
<p>Суседзяў ведаў я такіх,</p>
<p>Што на сябе маліліся,</p>
<p>А мы з табой не галубкі,—</p>
<p>Мы часта і сварыліся.</p>
<p> </p>
<p>Ці шмат няшчырасці цаны?..</p>
<p>Хай звонку ўсё ў іх ладнае.</p>
<p>А мы не ведалі маны,</p>
<p>Кахалі па-сапраўднаму.</p>
<p>Прыгледзь за іх размоваю</p>
<p>Да прыкрасці ласкаваю,—</p>
<p>Слюнявяць, шэпчуць. Словы іх</p>
<p>Агідна-саладжавыя.</p>
<p> </p>
<p>А мы прайшлі жыццёвы час,</p>
<p>Было між намі рознае,</p>
<p>Мы цалаваліся не раз</p>
<p>З прысмакам солі слёзнае.</p>
<p> </p>
<p>І мусім шчыра гаварыць —</p>
<p>Трапляла й недарэчнае,</p>
<p>Ды ў нас нічым не астудзіць</p>
<p>Гарачыні сардэчнае.</p>
<p> </p>
<p> </p>
<h3><a id="chapter91"></a>СЦЯЖЫНКА ПАД НЬЮ-ЙОРКАМ</h3>
<p>Усю Амерыку спазнаць</p>
<p>Мне аніяк не ўдасца,</p>
<p>А вось ёсць сцежачка адна,</p>
<p>На Астэр-Бэйскай дачы.</p>
<p> </p>
<p>Я з ёю хораша дружыў —</p>
<p>Пасля Нью-Йорка тлуму</p>
<p>Я многа ёю пахадзіў</p>
<p>І многа перадумаў.</p>
<p> </p>
<p>Блукаў засмучаны па ёй</p>
<p>Не раз я раніцою,</p>
<p>Шумелі клёны нада мной</p>
<p>І гаманілі хвоі.</p>
<p> </p>
<p>І быццам аб сваёй вясне</p>
<p>Я чуў ў хвіліну тую,</p>
<p>Сцяжынка нагадала мне</p>
<p>Сцяжыначку другую,</p>
<p> </p>
<p>Якая мне даўжэй, шырэй</p>
<p>Усіх шляхоў шырокіх,</p>
<p>Якая мне за ўсё бліжэй,</p>
<p>Хоць ад мяне далёка.</p>
<p> </p>
<p>Гудзіць над ёй дрымотны бор,</p>
<p>Гамоняць сосны з дубам,</p>
<p>Бяжыць яна паміж азёр</p>
<p>На бацькаўшчыне любай.</p>
<p> </p>
<p>Бяжыць паміж гаёў, кустоў,</p>
<p>Што ўюн, па лузе ўецца</p>
<p>У той мясціне ціхай, што</p>
<p>Ушаччыпай завецца.</p>
<p> </p>
<p>Яна мне ёсць і ў гэты час,</p>
<p>Як і была, адзінай,</p>
<p>Па ёй матуля ў першы раз</p>
<p>У свет вяла з хаціны.</p>
<p> </p>
<p>Ды свет канчаўся мой, аднак,</p>
<p>Непадалёк задужа.</p>
<p>Хто мог бы думаць, што яна</p>
<p>Вакол зямлі абкружыць?</p>
<p> </p>
<p>Што пройдзе сёлы, гарады</p>
<p>(А з ёй гады прамчалі),</p>
<p>Што прывядзе мяне сюды,</p>
<p>За акіяна хвалі.</p>
<p> </p>
<p>І хоць сягоння па другой</p>
<p>З цікавасцю гуляю —</p>
<p>Адну люблю я ўсёй душой,</p>
<p>Адну я ўспамінаю.</p>
<p> </p>
<p> </p>
<h3><a id="chapter92"></a>МАЯКОЎСКІ КАЛЯ БРУКЛІНСКАГА МОСТА</h3>
<p>Ён праразаецца здалёк</p>
<p>Агнёў рэкламным крыкам.</p>
<p>Вялікі, кажуць нам, Нью-Йорк,</p>
<p>І сапраўды — вялікі.</p>
<p> </p>
<p>У небаскробаў гонкі рост,</p>
<p>Ну што ж, размах заморскі.</p>
<p>А вось і Бруклінскі той мост,—</p>
<p>Стаіць наш Маякоўскі.</p>
<p> </p>
<p>Хачу яго я запытаць,</p>
<p>З дарогі ён з якое.</p>
<p>І небаскробаў не відаць</p>
<p>Мне за яго спіною.</p>
<p> </p>
<p>Што небаскроб яго даўжэй,</p>
<p>Праверыць можна мерай,</p>
<p>Ды Маякоўскі іх вышэй,</p>
<p>Я ў гэта цвёрда веру.</p>
<p> </p>
<p>Яго ж няма. А каб ён жыў,</p>
<p>Ён свету б нёс надзею.</p>
<p>Я веру, ён напэўна б быў</p>
<p>У нас на асамблеі.</p>
<p> </p>
<p>Кляйміў бы гнеўна ён вайну,</p>
<p>Мір бараніў з запалам,</p>
<p>Ягоны б голас скалануў</p>
<p>ААНаўскую залу.</p>
<p> </p>
<p>Узмахам волатнай рукі</p>
<p>З  прамоў зрываў  бы краты,</p>
<p>У крэслы б заганяў цвікі</p>
<p>Прадажным дыпламатам.</p>
<p> </p>
<p>Зляталі б словы-валуны,</p>
<p>Яны б людзей кранулі,</p>
<p>Каб не было нідзе вайны,</p>
<p>Нідзе на земнай кулі.</p>
<p> </p>
<p>І я гляджу сягоння днём</p>
<p>На мост, што ім успеты.</p>
<p>Шуміць Іст-Рывер пад мастом,</p>
<p>На ім няма паэта.</p>
<p> </p>
<p>Ды толькі між стальных станін,</p>
<p>Я чую, крокам дужым</p>
<p>Праходзіць ён, грамадзянін</p>
<p>Савецкага Саюза.</p>
<p> </p>
<p> </p>
<h3><a id="chapter93"></a>*  *  *</h3>
<p>З нас кожны памыляцца можа,</p>
<p>На сэрцы горыч ды імжа.</p>
<p>Здаваўся сябра мне прыгожым</p>
<p>І гэткім чыстым, як сляза.</p>
<p> </p>
<p>Калі ж пазнаў бліжэй, без меры</p>
<p>Узбунтаваўся розум мой,—</p>
<p>Увесь ён з бруду і кар’еры</p>
<p>За прыгажосцю паказной.</p>
<p> </p>
<p>Я вельмі рады развітанню,</p>
<p>Але цяжар яшчэ нашу,—</p>
<p>Хаджу атручаны дазвання,</p>
<p>Бы нехта плюнуў у душу.</p>
<p> </p>
<p> </p>
<h3><a id="chapter94"></a>ВАЙСКОВЫ АРКЕСТР НА БРАДВЕІ</h3>
<p>Вайсковы аркестр</p>
<p>на Брадвеі расквечаным грае,</p>
<p>Трубы грымяць,</p>
<p>трубы хлапцоў у салдаты склікаюць.</p>
<p>Скачуць рэкламы,</p>
<p>скачуць у небе высокім.</p>
<p>Дзьмуць музыканты,—</p>
<p>здаецца, што трэснуць іх шчокі.</p>
<p>Трубы блішчаць,</p>
<p>толькі ярчэйшае золата, можа,</p>
<p>Быццам гавораць:</p>
<p>нідзе, як у нас, не прыгожа!</p>
<p>Вайсковы аркестр грае,</p>
<p>грыміць на Брадвеі багатым:</p>
<p>— Будзеш шчаслівым, «джы-ай»,</p>
<p>хораша сёння салдатам.</p>
<p>Свет ты аб’едзеш вакол,</p>
<p>многа цікавага ў свеце...</p>
<p>Хочацца мне ім сказаць:</p>
<p>— Хлопцы, тым трубам не верце!</p>
<p>Лепей паверце вы мне,</p>
<p>я-то напэўна ўжо знаю,</p>
<p>Вунь у будынку ААН</p>
<p>колькі людзей засядае,</p>
<p>Шмат з іх спазнала вайну,</p>
<p>шмат іх вайна шкуматала,</p>
<p>Многія бачылі з іх</p>
<p>гора людскога нямала,—</p>
<p>Бежанцаў, горкіх калек,</p>
<p>родных, аддадзеных смерці...</p>
<p>Хочацца мне вам сказаць:</p>
<p>— Хлопцы, тым трубам не верце!</p>
<p>Хай ветэраны вайны,</p>
<p>што засталіся жывыя,</p>
<p>Шчыра раскажуць усім —</p>
<p>трубы у бітвах якія.</p>
<p>О, тыя трубы гудуць,</p>
<p>граюць занадта ўжо звонка,</p>
<p>Сківіцы крышаць яны,</p>
<p>рвуць у вушах перапонкі.</p>
<p>О, тыя трубы гудуць,</p>
<p>граюць занадта сурова,</p>
<p>Ногі ламаюць яны</p>
<p>і адрываюць галовы.</p>
<p>Там, дзе спявае жыццё,—</p>
<p>робіцца чорна і гола.</p>
<p>Бразнем жа трубы вайны,</p>
<p>бразнем жа, хлопцы, да долу.</p>
<p>Хіба на згубу другім</p>
<p>рукі нам дадзены нашы?</p>
<p>Хай жа па свеце па ўсім</p>
<p>мірныя граюцца маршы,</p>
<p>Прэч назаўсёды вайну,</p>
<p>болей не трэба салдатаў.</p>
<p>Гляньце, вунь побач ідуць,</p>
<p>што за красуні, дзяўчаты.</p>
<p>О, што за позірк вачэй,</p>
<p>смех неўгамонлівы, весні!</p>
<p>Хлопцы, хай трубы для вас</p>
<p>граюць вясельныя песні,</p>
<p>Каб у прыгожым жыцці</p>
<p>год адыходзіў за годам...</p>
<p>Бразнем жа трубы вайны,</p>
<p>бразнем на дол назаўсёды!</p>
<p> </p>
<h3><a id="chapter95"></a>БЯРОЗАВЫ ГАЙ</h3>
<p> </p>
<div class="EPIGRAPH">
<p><i>К. В. Кісялёву</i></p>
</div>
<div class="CLEAR"></div>
<p> </p>
<p> </p>
<p>Іду між кедраў і платанаў,</p>
<p>На іхні рост дзіўлюся я,</p>
<p>І раптам, побліз акіяна,</p>
<p>Бярозак стрэлася сям’я.</p>
<p> </p>
<p>Стаяць няўпэўнена, худымі,</p>
<p>Як бы не звыклі да зямлі,</p>
<p>Як бы з палёў маёй радзімы</p>
<p>Пагасцяваць сюды прыйшлі.</p>
<p> </p>
<p>Хаджу, расчулены, па гаю,</p>
<p>Шкада мне тоненькіх бяроз,</p>
<p>І разам з імі паглядаю</p>
<p>Туды, дзе я калісьці ўзрос.</p>
<p> </p>
<p> </p>
<h3><a id="chapter96"></a>ЯК МЫ РАЗМАЎЛЯЛІ СА ШПАКОМ</h3>
<p>Як толькі-толькі на світанку</p>
<p>Раса страсаецца з лістка,</p>
<p>Я сустракаю ў парку ранкам</p>
<p>Амерыканскага шпака.</p>
<p> </p>
<p>Птушынай моваю асобнай</p>
<p>Журчыць ручайкай, чарадзей,</p>
<p>Як ён  да нашага падобны!</p>
<p>Мо брушка крышачку святлей.</p>
<p> </p>
<p>Ён той сцяжынкаю гуляе,</p>
<p>Якою я праходжу шмат,</p>
<p>І я кажу яму:— Ці знаеш,</p>
<p>Ёсць у цябе за морам брат.</p>
<p> </p>
<p>О, ён мастак у нас на спевы,</p>
<p>Захоча — сыпне салаўём!</p>
<p>Яшчэ няма лістоў на дрэвах,</p>
<p>Хлапцы яму узводзяць дом.</p>
<p> </p>
<p>Той дом лагодзіць наша вока.</p>
<p>Што больш узрушыць нас магло б,—</p>
<p>Стаіць на жэрдачцы высока,</p>
<p>Ну, не такі, як небаскроб,</p>
<p> </p>
<p>Але не горш уладкаваны.</p>
<p>На сонцы сцены зіхацяць.</p>
<p>З акном там дзверы аб’яднаны,</p>
<p>Затое ганак, што й казаць —</p>
<p> </p>
<p>Прымайстраваны спрытна, лоўка,</p>
<p>Мацуе цвік яго як след.</p>
<p>Як добра там шпаку з сяброўкай</p>
<p>Глядзець вакол на цэлы свет!</p>
<p> </p>
<p>Страха над домам, быццам арка,</p>
<p>Над ёю неба сіні шоўк,</p>
<p>А што ўсярэдзіне,— як мякка,</p>
<p>Як там утульна ў час дажджоў,</p>
<p> </p>
<p>Як слаўна шпак адпачывае.</p>
<p>Скажу я вам — зайздросна мне,</p>
<p>І я дзяцінства ўспамінаю</p>
<p>І пуню з сенам на гумне.</p>
<p> </p>
<p>Чаборам пахне, медуніцай,</p>
<p>Ляжу ў кутку і вельмі рад,</p>
<p>А дождж іграе на драніцах,</p>
<p>Як самы лепшы музыкант.</p>
<p> </p>
<p>Ударыць голасна з грымотай,</p>
<p>Трывожна кроква заскрыпіць.</p>
<p>То ўраз прысыпле буйным шротам,</p>
<p>То ледзьве-ледзь зашамаціць.</p>
<p> </p>
<p>Ты слухаеш і марыш штосьці,</p>
<p>Ляжыш, стаіўшыся, ў кутку...</p>
<p>Ну як жа мне не пазайздросціць</p>
<p>У хаце нашаму шпаку!</p>
<p> </p>
<p>Амерыканскі шпак, ты чуеш?</p>
<p>Табе ён блізкі па крыві.</p>
<p>Не, я цябе не агітую,</p>
<p>Жыві, як хочаш сам, жыві!</p>
<p> </p>
<p>Я знаю, што ты хату маеш</p>
<p>І неба ў зорах над табой,</p>
<p>Я толькі часам спачуваю,</p>
<p>Што парушаюць твой спакой.</p>
<p> </p>
<p>Вунь самалёт залез пад хмары</p>
<p>І піша пад маторны свіст:</p>
<p>«Куры, куры, куры цыгары —</p>
<p>Карысны тытунёвы ліст».</p>
<p> </p>
<p>То раптам скрозь неон заззяе,</p>
<p>Здаецца, што агонь звініць...</p>
<p>Ты, можа, звыкся, ну, як знаеш,</p>
<p>Наш хоча толькі цішыні.</p>
<p> </p>
<p>Дамоў я хутка ад’язджаю,</p>
<p>Вясной мяне сустрэне шпак.</p>
<p>— Паклон завезці? — я пытаю</p>
<p>І чую, ты мне кажаш:</p>
<p>— Так!</p>
<p> </p>
<h3><a id="chapter97"></a>САПРАЎДНАМУ АМЕРЫКАНЦУ</h3>
<p>Такія думы мне прыйшлі,</p>
<p>І я перакананы,</p>
<p>Што змалку ты сваёй зямлі</p>
<p>Як верны сын адданы.</p>
<p> </p>
<p>Я добра ведаю, не раз</p>
<p>Цябе насілі мары</p>
<p>І  ў Аклахому, і ў Тэхас,</p>
<p>І  к срэбру Ніягары.</p>
<p> </p>
<p>Яшчэ з дзяцінства пазнаваў</p>
<p>Машын ты хітрых мову,</p>
<p>Уолт Уітмен гадаваў</p>
<p>Цябе гарачым словам.</p>
<p> </p>
<p>У тваім сэрцы, нібы звон,</p>
<p>Гучыць Лінкольна слава,</p>
<p>Перад табою Джэферсон</p>
<p>Як прыклад добрай справы.</p>
<p> </p>
<p>І  Эдысон, славуты скрозь,</p>
<p>Святлом душы іскрыцца.</p>
<p>...Шмат у цябе герояў ёсць</p>
<p>І ёсць чым ганарыцца.</p>
<p> </p>
<p>Табе не дзіўна гонар мець,</p>
<p>Здабыткаў маеш многа:</p>
<p>Машыны — люба паглядзець,</p>
<p>Цудоўныя дарогі.</p>
<p> </p>
<p>Умееш добра сеяць, жаць</p>
<p>І  будаваць удала,</p>
<p>І  можна смела так сказаць:</p>
<p>— Ты майстар дасканалы!</p>
<p> </p>
<p>Што зробіш, люба на пагляд,</p>
<p>А ты зрабіў багата.</p>
<p>І ы любіш песню, любіш жарт —</p>
<p>І скачаш ты заўзята.</p>
<p> </p>
<p>Жывеш сваёю галавой,</p>
<p>Свае дарогі значыш.</p>
<p>Ну што ж, у працы у тваёй</p>
<p>Жадаю шчыра ўдачы.</p>
<p> </p>
<p>Ты багацейшым хочаш быць,</p>
<p>Мацнейшым год ад году,</p>
<p>Ты любіш ціха, добра жыць —</p>
<p>З разлікам і выгодай,</p>
<p> </p>
<p>Каб дома дочкі і сыны</p>
<p>Раслі ў сям’і шчаслівай.</p>
<p>Табе не хочацца вайны,</p>
<p>Пагібелі жахлівай.</p>
<p> </p>
<p>Я веру, ты не ухваляў</p>
<p>Учынкаў ліхадзеяў,</p>
<p>Не ты салдатаў пасылаў</p>
<p>З разбоем у Карэю.</p>
<p> </p>
<p>Ты не жадаеш раскідаць</p>
<p>З бацыламі заразу,</p>
<p>І ты не хочаш будаваць</p>
<p>Падпальшчыцкія базы.</p>
<p> </p>
<p>Не хочаш ты зямлі чужой —</p>
<p>Карэйскай і тайваньскай,</p>
<p>Табе хапае і сваёй</p>
<p>Зямлі амерыканскай.</p>
<p> </p>
<p>Шукай сяброў паміж людзей,</p>
<p>Глядзі ласкавым вокам,—</p>
<p>Куды жывецца весялей,</p>
<p>Калі сябры навокал.</p>
<p> </p>
<p>Гуляй ў бейсбол і кегельбан,</p>
<p>Спявай, калі пяецца,</p>
<p>Ніхто да вас за акіян</p>
<p>Са зброяй не памкнецца.</p>
<p> </p>
<p>А як захочаш сам калі,</p>
<p>І сілай пазабаўся —</p>
<p>Бяры разгон ты ад зямлі</p>
<p>Да Месяца, да Марса.</p>
<p> </p>
<p>Усё, што хочаш сам, рабі,</p>
<p>Цябе мы не сурочым,</p>
<p>Што хочаш еш, што хочаш пі,</p>
<p>Скачы, як толькі хочаш.</p>
<p> </p>
<p>А да цябе, заўсёды знай,</p>
<p>Няма ніякай злосці.</p>
<p>Ты лепей, знаеш, прыязджай</p>
<p>Да нас часцей у госці.</p>
<p> </p>
<p>Пакажам мы табе калгас</p>
<p>І нашую будову,</p>
<p>Ты ўпадабаеш многа ў нас,</p>
<p>Павер майму ты слову.</p>
<p> </p>
<p>І знікнуць брахуны тады,</p>
<p>Куды ім будзе дзецца?</p>
<p>Няхай жа дружба назаўжды</p>
<p>Яднае нашы сэрцы!</p>
<p> </p>
<h3><a id="chapter98"></a>МУЗЫКАНТ</h3>
<p>Гамоніць стрыт, як вадаспад,</p>
<p>Трывожыць зрок неон.</p>
<p>На тратуары музыкант.</p>
<p>Гучыць акардэон.</p>
<p> </p>
<p>Чаго не ўбачыш тут, чаго?</p>
<p>І смех, і бляск, і тлум...</p>
<p>Чаму ж мелодыя яго</p>
<p>На сэрца гоніць сум?</p>
<p> </p>
<p>Я музыкантаву як след</p>
<p>Пазнаў тады бяду,</p>
<p>Як зазваніў у кубку цэнт,</p>
<p>Шпурнуты на хаду.</p>
<p> </p>
<p>Кірунак ёсць куды каму,</p>
<p>Хаваюцца ў дамах,</p>
<p>Усім ёсць месца, а яму,</p>
<p>Відаць, на жаль, няма.</p>
<p> </p>
<p>Ён тут сядзіць, як быццам госць,</p>
<p>Чаго? — вядома ўсім,</p>
<p>Яму пад клёнам ложак ёсць.</p>
<p>У парку гарадскім.</p>
<p> </p>
<p>Музыкі беднага матыў</p>
<p>Мацней кранаў штораз.</p>
<p>Ён, можа быць, на Эльбе быў,</p>
<p>Пра ціхі марыў час.</p>
<p> </p>
<p>І хтосьці там, паміж баёў,</p>
<p>Жывіў надзеяй той,</p>
<p>Што з часам вернецца дамоў</p>
<p>І лёс спаткае свой.</p>
<p> </p>
<p>Ён марыў — надыдуць гады,</p>
<p>Жыць будзе — проста цуд.</p>
<p>О, як хацелася тады</p>
<p>Мець свой спакойны кут.</p>
<p> </p>
<p>Не думаў ён шмат год назад,</p>
<p>Чакаючы зары,</p>
<p>Што з ім сыграюць злосны жарт</p>
<p>Яго гаспадары.</p>
<p> </p>
<h3><a id="chapter99"></a>БЫЛЫЯ ГАСПАДАРЫ</h3>
<p>Усюды камень. І не выйсці.</p>
<p>І неба запалоніў ён.</p>
<p>Жылі індзейцы тут калісьці,</p>
<p>Кастрамі іх палаў Гудзон.</p>
<p> </p>
<p>І вось эпоха ўжо другая,</p>
<p>Няма гаспадароў былых,</p>
<p>Другія тут агні палаюць,</p>
<p>Другія скачуць каля іх.</p>
<p> </p>
<p>Далёка рэзервацый плачы,</p>
<p>Індзейцаў след астыў даўно.</p>
<p>Адно, дзе іх я толькі бачу,</p>
<p>Дык то ў музеі ці ў кіно.</p>
<p> </p>
<p> </p>
<h3><a id="chapter100"></a>ПОБЛІЗ МАРОЖАНШЧЫКА</h3>
<p>Побліз Нью-Йорка, ў Нью-Джэрсі,</p>
<p>Машына ў званках звініць,</p>
<p>Джэкі, і Майклы, і Джэсі —</p>
<p>Дзіцячы народ гудзіць.</p>
<p> </p>
<p>І вось невялікі прыпынак.</p>
<p>Дзяцей ужо — цэлы рой.</p>
<p>Марожаншчыка машына</p>
<p>Да неба ўзняла настрой.</p>
<p> </p>
<p>Навокал, як мак таўчэцца,</p>
<p>Хоць вушы бяры заткні...</p>
<p>Я думаю, нашы дзеці</p>
<p>Такія ж, як і яны.</p>
<p> </p>
<p>Глядзіш на таго малога,</p>
<p>Ну як яго не любіць,</p>
<p>Што хочаш ляпі з такога,</p>
<p>Што хочаш з яго рабі.</p>
<p> </p>
<p>У нашых руках ён сёння,</p>
<p>Ён хоча жыццё пазнаць,</p>
<p>Ён можа быць і вучоным</p>
<p>І можа бандытам стаць.</p>
<p> </p>
<p>Давайце ж усе, як трэба,</p>
<p>Навучым маленькіх жыць,</p>
<p>Давайце ж думаць пра бэбі,</p>
<p>З калыскі яго вучыць.</p>
<p> </p>
<p>Нашто ім рэвольвер хвацкі,</p>
<p>Бо з ім адамрэ герой,</p>
<p>Навошта такія цацкі,</p>
<p>Што вучаць тварыць разбой.</p>
<p> </p>
<p>Няхай лепш імкнуць да зораў,</p>
<p>Будуюць масты, дамы,</p>
<p>А войнаў праклятых гора</p>
<p>Даволі пазналі мы.</p>
<p> </p>
<p>Няхай жа заўсёды з ласкай</p>
<p>Праходзяць для іх гады,</p>
<p>Няхай лепш разводзяць краскі</p>
<p>І садзяць вакол сады.</p>
<p> </p>
<p>Давайце ж, каб добра кожны</p>
<p>Знаходзіў кірунак свой —</p>
<p>Лепш частаваць марожаным,</p>
<p>Чымся карміць вайной.</p>
<p> </p>
<h3><a id="chapter101"></a>ПЛАЦІ!</h3>
<p>Нідзе не ступіш</p>
<p>Дарма ў янкі,</p>
<p>Без грошай</p>
<p>Выйсця не знайсці.</p>
<p>Плаці за мост,</p>
<p>І за стаянку,</p>
<p>І за дарогу — ўсё плаці.</p>
<p>А як цэнтаў</p>
<p>Не збярэш,</p>
<p>Не праедзеш,</p>
<p>Не прайдзеш!</p>
<p> </p>
<h3><a id="chapter102"></a>КАКАРЭКА</h3>
<p> </p>
<div class="EPIGRAPH">
<p>У Сан-Паула (Бразілія) замест кандыдата буржуазіі насельніцтва выбрала ў гарадскі савет насарога заапарка — Какарэку.</p>
<p><i>З газет</i></p>
</div>
<div class="CLEAR"></div>
<p> </p>
<p>Проста смешна з чалавека,</p>
<p>Чалавека перамог</p>
<p>Какарэка, Какарэка,</p>
<p>Сан-паульскі насарог.</p>
<p> </p>
<p>Насарог той беззаганны</p>
<p>Запрыкмеціўся ж усім,</p>
<p>Ў Сан-Паула ён абраны</p>
<p>Каўнсэлмэнам гарадскім.</p>
<p> </p>
<p>Не пакрыўдзіў ён ніколі</p>
<p>Анікога, ані-ні,</p>
<p>А што тоўсты, дык не болей</p>
<p>За другіх па таўшчыні.</p>
<p> </p>
<p>Як з’явіцца давялося,</p>
<p>Так заўсёды і жыве,—</p>
<p>Гэта глупства — рог на носе,</p>
<p>Горш, як пуста ў галаве.</p>
<p> </p>
<p>Можа, твар страшным здаецца,</p>
<p>Грозны колерам вачэй,</p>
<p>А што тычыцца да сэрца —</p>
<p>За другіх яно мякчэй.</p>
<p> </p>
<p>Вось завошта Какарэку</p>
<p>Каўнсэлмэнам люд абраў,</p>
<p>Не рабіў ён небяспекі,</p>
<p>Не зманіў, не абакраў,</p>
<p> </p>
<p>Не зрабіў нікому ліха,</p>
<p>Жве памалу ноччу й днём.</p>
<p>Ён прыстойны, самы ціхі</p>
<p>Між драпежнікаў кругом.</p>
<p> </p>
<p>Ад яго не зналі здзекаў,</p>
<p>Вось і высунуцца змог</p>
<p>Какарэка, Какарэка,</p>
<p>Сан-паульскі насарог.</p>
<p> </p>
<p> </p>
<h3><a id="chapter103"></a>«СВАБОДНЬІ СВЕТ»</h3>
<p>Крычыць магнат,</p>
<p>Банкір крычыць,</p>
<p>крычыць іх падуладны,</p>
<p>Што ў іх свабодна, вольна жыць,</p>
<p>Што рай у іх сапраўдны.</p>
<p>Крычыць</p>
<p>Падкуплены паэт</p>
<p>у херстаўскай газеце,</p>
<p>Што ў іх ва ўсіх свабодны свет,</p>
<p>Што лепшы ён у свеце.</p>
<p>Я знаю —</p>
<p>крыкунам такім,</p>
<p>Чаго ні хочуць — досыць,</p>
<p>Ім свет свабодны.</p>
<p>А як тым,</p>
<p>Што сеюць, жнуць і косяць?</p>
<p>Я згодзен,</p>
<p>крыкунам такім —</p>
<p>Тут рай, і бездакорны,</p>
<p>Ім свет свабодны,</p>
<p>А як тым,</p>
<p>Што сталь куюць ля горнаў?</p>
<p> </p>
<p> </p>
<h3><a id="chapter104"></a>*  *  *</h3>
<p>Снег.</p>
<p>Сняжынкі, як пушынкі,</p>
<p>Асядаюць на трысці.</p>
<p>Засняжыў</p>
<p>сняжок</p>
<p>сцяжынку,</p>
<p>Нельга поле перайсці.</p>
<p>Сонца ніжай,</p>
<p>вечар бліжай.</p>
<p>Клуб.</p>
<p>Агні за полем тым.</p>
<p>Возьмем з Лізай</p>
<p>нашы лыжы,</p>
<p>Горы снегу</p>
<p>праляцім!</p>
<p> </p>
<p> </p>
<h3><a id="chapter105"></a>*  *  *</h3>
<p>Хоць часу перажыта многа</p>
<p>І адпакутавана шмат,</p>
<p>Ды тое-сёе са старога</p>
<p>Сустрэць я быў бы вельмі рад.</p>
<p> </p>
<p>Каму жыцця бліснуў ледзь золак,</p>
<p>А мне ўжо вечаровы дым,</p>
<p>За дзён мінуўшых частаколам</p>
<p>Я ўжо не стану маладым.</p>
<p> </p>
<p>На міг бы стрэцца мне з гадамі,</p>
<p>Што адышлі з маёй вясной,—</p>
<p>З бацькамі, з любымі сябрамі,</p>
<p>Да болю любая, з табой.</p>
<p> </p>
<p>З табой у нізенькай хацінцы,</p>
<p>На полі, ў лесе, на лугу,</p>
<p>З табой на сельскай вечарынцы,</p>
<p>З такой, што ў сэрцы берагу.</p>
<p> </p>
<p>З табой, шумлівай, несціханай,</p>
<p>З табой, што вішанькай цвіла,</p>
<p>У той сукенцы палатнянай,</p>
<p>Што мне мілей за ўсё была.</p>
<p> </p>
<p>Хай адшумелі лістапады,</p>
<p>Вясляр на бераг той грабе,</p>
<p>Скажу, я быў бы вельмі рады,</p>
<p>Калі б убачыў зноў цябе.</p>
<p> </p>
<p>Якой бы ні была ты сёння,</p>
<p>Я стаў бы сэрцам палымнець,</p>
<p>Маім пачуццям так, як скроням,</p>
<p>Я не дазволю пасівець.</p>
<p> </p>
<p>Прайшлі сустрэчы, быццам хмары,</p>
<p>Была ты сонечнай адна,</p>
<p>Я за маршчынкамі на твары</p>
<p>Цябе б ранейшую пазнаў.</p>
<p> </p>
<p>І, можа б, вочы заіскрылі,</p>
<p>І, можа б, вусны расцвілі,</p>
<p>І, можа б, сталі мы на хвілю</p>
<p>Такімі, як даўней былі.</p>
<p> </p>
<h3><a id="chapter106"></a>ЧОРНЫ ХЛЕБ</h3>
<p>Хлеб чорны, хлеб жытні</p>
<p>Я шчыра ўслаўляю —</p>
<p>Смачнейшае ежы,</p>
<p>Папраўдзе, не знаю.</p>
<p> </p>
<p>Прыемны кавалак,</p>
<p>Што ў соль памакнулі,</p>
<p>Прыемны з алеем,</p>
<p>Тым болей з цыбуляй.</p>
<p> </p>
<p>А хто не лічыў з нас</p>
<p>Дзень шчасным, удалым,</p>
<p>Як луста на пасце</p>
<p>Са скваркай трапляла!</p>
<p> </p>
<p>А кус той, што, скраўшы,</p>
<p>Схаваўшыся, елі,</p>
<p>А той, пры якім мы</p>
<p>З ражэнцам сядзелі.</p>
<p> </p>
<p>Хлеб чорны, хлеб жытні,</p>
<p>Мацунак здаровы,</p>
<p>Ты пахнеш аерам</p>
<p>І лістам кляновым.</p>
<p> </p>
<p>Я помню:</p>
<p>З табою</p>
<p>Чакаем сустрэчы,</p>
<p>А ты выязджаеш</p>
<p>З вялізнае печы.</p>
<p> </p>
<p>Цябе, маладога,</p>
<p>З усмешкай вітаюць,</p>
<p>Яшчэ на лапаце</p>
<p>Твой твар абмываюць.</p>
<p> </p>
<p>Пасля асцярожна</p>
<p>Нясе гаспадыня</p>
<p>І садзіць паважна</p>
<p>На стол у хаціне.</p>
<p> </p>
<p>І быццам запахне</p>
<p>Жытнёвае поле...</p>
<p>Хлеб чорны не спрыкраў</p>
<p>Ніколі, ніколі.</p>
<p> </p>
<p>Хачу я дадому</p>
<p>Ну хоць на хвілінку,</p>
<p>Каб чорнага хлеба</p>
<p>Мне хоць бы скарынку.</p>
<p> </p>
<p> </p>
<h3><a id="chapter107"></a>ЗВАДЫЯШ</h3>
<p>Ён многіх абхлусіў не раз,</p>
<p>Людзей да сваркі зводзячы,</p>
<p>Глядзіце, ходзіць звадыяш,</p>
<p>Сваю лухту гародзячы.</p>
<p> </p>
<p>Другіх памыямі абліць</p>
<p>Яму так люба-дорага,</p>
<p>Не можа ён і дня пражыць,</p>
<p>Каб не счарніць каторага.</p>
<p> </p>
<p>Брыдкі ён, ліпкі, як смаўжы,</p>
<p>Дык скажам мы заганнаму:</p>
<p>— Ану, прыйдзі і пакажы</p>
<p>Душу тваю паганую.</p>
<p> </p>
<p>І дапамогі не заві,</p>
<p>Кінь справу звадыяшую,</p>
<p>Ці, як усе, як след жыві,</p>
<p>Ці прэч з дарогі нашае.</p>
<p> </p>
<p>Бо новы чалавек прыйшоў,</p>
<p>Яго шляхі праменныя,</p>
<p>А ты — яшчэ ад тых часоў,</p>
<p>Ад свету несумленнага.</p>
<p> </p>
<p>Пакінь брыдоту, не муці,</p>
<p>Змяні натуру звадную,</p>
<p>Як хочаш разам ты ісці,</p>
<p>Раўняйся па-сапраўднаму!</p>
<p> </p>
<p> </p>
<h3><a id="chapter108"></a>ПАРАДА</h3>
<p>Ці ў ясны дзень,</p>
<p>Ці ў час напасці —</p>
<p>Гартуй,</p>
<p>як сталь,</p>
<p>Характар свой,</p>
<p>Як вартавы</p>
<p>Пры сцягу часці,</p>
<p>Заўсёды</p>
<p>непахісна стой!</p>
<p> </p>
<p>Знай, вартавы</p>
<p>Змарнее, схудне,—</p>
<p>Ніхто і з месца</p>
<p>Не скране,</p>
<p>А ты,—</p>
<p>як той асвер</p>
<p>На студні,</p>
<p>Хто ні прыходзіць,</p>
<p>дык сагне.</p>
<p> </p>
<p>Пакінь жа звычку ты</p>
<p>Благую,</p>
<p>Не бойся,</p>
<p>стрэціўшы бяду.</p>
<p>Кідаюць сталь,</p>
<p>калі гартуюць,</p>
<p>Ў найбольш сцюдзёную ваду!</p>
<p> </p>
<p> </p>
<h3><a id="chapter109"></a>РАЗВІТАННЕ З ПАКОЕМ</h3>
<p>Ляжыць мой шлях у родны край</p>
<p>Прасторам акіянскім,</p>
<p>І я кажу табе: бывай,</p>
<p>Пакой амерыканскі.</p>
<p> </p>
<p>З табою я пасябраваў.</p>
<p>Паводдалі ад гулу</p>
<p>Усё, што мог, ты мне даваў:</p>
<p>Святло, цяпло і ўтулак,</p>
<p> </p>
<p>І крэсла —</p>
<p>адпачыць нагам,</p>
<p>Стол для бясед сяброўскіх,</p>
<p>І «хол» і «гор», як трапна нам</p>
<p>Паведаў Маякоўскі.</p>
<p> </p>
<p>Ты мог ад тлуму атуляць,</p>
<p>Каб я спакойна думаў,</p>
<p>Адно, чаго не здолеў даць,—</p>
<p>Мяне пазбавіць суму.</p>
<p> </p>
<p>Было —</p>
<p>агорне суму дым,</p>
<p>На сэрцы так заснежыць,</p>
<p>Ды знаю, ад цябе зусім</p>
<p>Такое не залежыць.</p>
<p>Бо я твой выпадковы госць.</p>
<p>Ёсць дом другі на свеце,</p>
<p>А ў доме тым пакойчык ёсць.</p>
<p>Маё жыве там сэрца.</p>
<p> </p>
<p>І хоць не мог ты разагнаць</p>
<p>Маю тугу цяжкую,</p>
<p>Цябе я буду ўспамінаць,</p>
<p>Ні кроплі не крыўдую.</p>
<p> </p>
<p>Наадварот, мая рука</p>
<p>Развітваецца чула.</p>
<p>Я ўдзячны, што да алаўка</p>
<p>Яе не раз цягнула.</p>
<p> </p>
<p>Дык дзякуй, што прытулак даў,</p>
<p>І тым, што збудавалі.</p>
<p>Але не тым, хто грошы клаў,</p>
<p>А тым, што цэглу клалі.</p>
<p> </p>
<p> </p>
<h3><a id="chapter110"></a>КАРАБЛІ НА ГУДЗОНЕ</h3>
<p>Нібы чарада прыляцела якая,</p>
<p>Села на хвалі — па цэлыя гоні,</p>
<p>Ціха стаяць і свой век дажываюць</p>
<p>Караблі на Гудзоне.</p>
<p> </p>
<p>Я знаю, былі ў іх цяжкія паходы,</p>
<p>А сёння, як галкі, пазвесіўшы дзюбы,</p>
<p>Стаяць і глядзяць на сцюдзёныя воды,</p>
<p>Схіляючы трубы.</p>
<p> </p>
<p>На рэчцы Гудзоне разгону не многа,</p>
<p>Сюды толькі ветры даходзяць марскія.</p>
<p>Ім сняцца сярод акіянаў дарогі</p>
<p>І справы былыя.</p>
<p>І</p>
<p>сэрца ўздымаюць з удзячнасцю думы</p>
<p>Аб іхніх дарогах, з якімі я згодны,</p>
<p>Як везлі праз штормы гружоныя трумы</p>
<p>На бераг мой родны.</p>
<p> </p>
<p>Праз чорныя ночы, між айсбергаў хмурых</p>
<p>Плылі яны ў далі ў ліхія марозы,</p>
<p>А ў небе, са свастыкай, ў лютай віхуры</p>
<p>Гулі бамбавозы.</p>
<p> </p>
<p>З тых боек нікуды вы больш не хадзілі,</p>
<p>Цяпер стаіцё вы, натрудзіўшы спіны.</p>
<p>Ну што ж, вы папраўдзе, відаць, заслужылі</p>
<p>Тут свой адпачынак.</p>
<p> </p>
<p>Калі ж набрыдзе каму думка дурная,</p>
<p>Ваякам бяздумным у вашай жа хаце,</p>
<p>Паверце, на бітвы — я шчыра вам раю —</p>
<p>Насоў не ўздымайце.</p>
<p> </p>
<p>На небе высокім ёсць птушка такая,</p>
<p>Яна можа хутка давесці да скону.</p>
<p>Хай лепей з падзякаю вас праслаўляюць,</p>
<p>Караблі на Гудзоне!</p>
<p> </p>
<p> </p>
<h3><a id="chapter111"></a>ДРЭЎЦА НА НЕБАСКРОБЕ</h3>
<p>Ну што сказаць вам сёння маю?</p>
<p>Скажу аб думе я адной:</p>
<p>Іду я вуліцай, гуляю,</p>
<p>А небаскроб перада мной —</p>
<p> </p>
<p>Стаіць пад месяцам, маячыць,</p>
<p>Чапляе хмары ў вышыні,</p>
<p>На ім адно я дрэўца бачу,</p>
<p>Як сіраціну без радні.</p>
<p> </p>
<p>Дрыжыць, худое, як іголка,</p>
<p>Без лісця, голае даўно,</p>
<p>Там, можа, многа іх, а толькі</p>
<p>Мне з вуліцы адно відно.</p>
<p> </p>
<p>І мне здаецца, вельмі шумна</p>
<p>І сцюдзёна яго галлю,</p>
<p>Як быццам пазірае сумна</p>
<p>Яно з-пад неба на зямлю.</p>
<p> </p>
<p>Гамоніць парк, ракочуць хвалі —</p>
<p>Адтуль усё відаць яму,</p>
<p>Яго ж, пакутнае, загналі</p>
<p>Туды няведама чаму.</p>
<p> </p>
<p>І я хачу спытаць да болю:</p>
<p>— Твой гаспадар, напэўна, спіць,</p>
<p>Нашто цябе ён заняволіў.</p>
<p>І прыкаваў да камяніц?</p>
<p> </p>
<p>Я спачуваю, хоць здалёку,</p>
<p>Ты ж кажаш мне, нібы з-за крат:</p>
<p>Не ўсё прыгожа, што высока,</p>
<p>Цудоўнага на доле шмат!</p>
<p> </p>
<p> </p>
<h3><a id="chapter112"></a>БЕЛЫ, ПАГАНЫ ГРЫБ</h3>
<p>Напэўна, мы, людзі, нічога б не страцілі,</p>
<p>Без бомб разбуральных пражыць мы змаглі б.</p>
<p>Каб нашыя вочы ніколі не бачылі</p>
<p>Атамны,</p>
<p>белы,</p>
<p>паганы</p>
<p>грыб!</p>
<p> </p>
<p>І жылі б мы ўсе разам спакойна, як трэба,</p>
<p>І ціха свяцілі б аконцы сяліб,</p>
<p>Каб толькі не ўспыхваў сярод яснага неба</p>
<p>Атамны,</p>
<p>белы,</p>
<p>паганы</p>
<p>грыб!</p>
<p> </p>
<p>Жылі б, як прызначана, па-чалавечаму,</p>
<p>Каб траў не кранаўся, ні птушак, ні рыб,</p>
<p>Каб наша паветра нідзе  не засмечваў</p>
<p>Атамны,</p>
<p>белы,</p>
<p>паганы</p>
<p>грыб!</p>
<p> </p>
<p>І дружба царыла б між нашымі хатамі,</p>
<p>І дзеці і ўнукі раслі і раслі б,</p>
<p>Каб век не ўзнімаўся, як з пекла праклятага,</p>
<p>Атамны,</p>
<p>белы,</p>
<p>паганы</p>
<p>грыб!</p>
<p> </p>
<p> </p>
<h3><a id="chapter113"></a>РОК-Н-РОЛ</h3>
<p>Таўкуць, крыўляюцца, трасуцца,</p>
<p>Бязладдзе, вэрхал навакол...</p>
<p>Не можа ўзняць маіх пачуццяў</p>
<p>Славуты гэты рок-н-рол.</p>
<p> </p>
<p>Адзін ідзе ды з гэткім спрытам,</p>
<p>Нібы ён ногі адсядзеў,</p>
<p>Бы скокамі святога Віта</p>
<p>Ён толькі-толькі захварэў.</p>
<p> </p>
<p>Другі, як звар’яцелы, валіць,</p>
<p>Дрыжыць, але паненку згроб,</p>
<p>Яго нібы разбіў паралюш,</p>
<p>Аж вочы вылезлі на лоб.</p>
<p> </p>
<p>Дзяўчына скача без прыпынку,</p>
<p>Як на патэльню узышла,</p>
<p>А значна б лепш было, дзяўчынка,</p>
<p>Каб ты, як лебедзь, паплыла.</p>
<p> </p>
<p>Каб у мяцеліцы віхорнай</p>
<p>Твая кружыла маладосць,</p>
<p>А то, скажу па праўдзе, горна,</p>
<p>Што ты губляеш прыгажосць.</p>
<p> </p>
<p>Ані да сэрца, ані да вока,</p>
<p>Ані ў чатыры, ані ў пяць,</p>
<p>Калі мне кажуць,— гэта скокі,</p>
<p>Дык мне не хочацца скакаць.</p>
<p> </p>
<p> </p>
<h3><a id="chapter114"></a>НЯВЫКАЗАНАЕ ВЫСТУПЛЕННЕ НА ГЕНЕРАЛЬНАЙ АСАМБЛЕІ</h3>
<p>Мне хочацца гэтае слова</p>
<p>Для вас не з трыбуны сказаць,</p>
<p>Мне хочацца сэрцаў размовы</p>
<p>Як можна хутчэй паяднаць.</p>
<p> </p>
<p>Каб кожны, жадаючы міру,</p>
<p>Што мог, дзеля міру стварыў.</p>
<p>Тут нашаю моваю шчырай</p>
<p>Савецкі Саюз гаварыў:</p>
<p> </p>
<p>— Даб’ёмся сяброўскае згоды,</p>
<p>Пакончым са зброяй навек!</p>
<p>І з гэтаю думкай заўсёды</p>
<p>Савецкі жыве чалавек.</p>
<p> </p>
<p>Прэч бамбавозаў прапелеры,</p>
<p>Танкам — дарогі нідзе,</p>
<p>Тое, што кажуць Ракфелеры,</p>
<p>Дапамагае бядзе.</p>
<p> </p>
<p>Толькі для мірнага атама</p>
<p>Высі адкрытыя ў нас,</p>
<p>Хто вас паслаў дэлегатамі,</p>
<p>Можаце ўспомніць наказ?</p>
<p> </p>
<p>Справу патрэбную рухайце,</p>
<p>Досыць вайны і нягод,</p>
<p>Свет узнімаецца, слухайце —</p>
<p>Міру жадае народ.</p>
<p> </p>
<p>Дзе б і каму ні належалі,</p>
<p>Не пашкадуйце вы сіл —</p>
<p>Там, дзе цвіце Інданезія,</p>
<p>Там, дзе праменіцца Ніл,</p>
<p> </p>
<p>Там, дзе між тундраў дарога,</p>
<p>Там, дзе ў бананах Цэйлон,</p>
<p>Там, дзе шырокая Волга,</p>
<p>Там, дзе гамоніць Гудзон,</p>
<p> </p>
<p>Там, дзе лядовыя груды,</p>
<p>Там, дзе ліяны шумяць,—</p>
<p>Усюды, усюды, усюды</p>
<p>Мусіце мір адстаяць.</p>
<p> </p>
<p>Кажуць дзіцячыя вочы нам:</p>
<p>Вельмі ім хочацца жыць!</p>
<p>Хто аб жывых заклапочаны,</p>
<p>Сэрца не можа зманіць,—</p>
<p> </p>
<p>Толькі для мірнага атама</p>
<p>Высі адкрытыя ў нас,</p>
<p>Хто вас паслаў дэлегатамі,</p>
<p>Можаце ўспомніць наказ?</p>
<p> </p>
<p>Справу патрэбную рухайце,</p>
<p>Досыць вайны і нягод,</p>
<p>Свет узнімаецца, слухайце —</p>
<p>Міру жадае народ.</p>
<p> </p>
<p>Шчырасць усім падабаецца,</p>
<p>Шчырасці цвёрда павер.</p>
<p>Хто там мармыча, крыўляецца?</p>
<p>Досыць крыўляння цяпер!</p>
<p> </p>
<p>Хто гэта хлусіць без сораму,</p>
<p>Праўды не хоча сказаць?</p>
<p>І за высокімі горамі</p>
<p>Шыла ў мяшку не схаваць.</p>
<p> </p>
<p>Вы хлусіце, нам смешнавата,</p>
<p>Прыкра ад гэтых прамоў,</p>
<p>Што быццам бы ружы салдаты</p>
<p>Носяць заместа штыкоў.</p>
<p> </p>
<p>Даволі ўжо слухаць, даволі,</p>
<p>Што быццам анёлкі яны,</p>
<p>І знайце, народы ніколі</p>
<p>Вам не даруюць маны.</p>
<p> </p>
<p>Толькі для мірнага атама</p>
<p>Высі адкрытыя ў нас,</p>
<p>Хто вас паслаў дэлегатамі,</p>
<p>Можаце ўспомніць наказ?</p>
<p> </p>
<p>Справу патрэбную  рухайце,</p>
<p>Досыць вайны і нягод,</p>
<p>Свет узнімаецца, слухайце —</p>
<p>Міру жадае народ!</p>
<p> </p>
<p> </p>
<h3><a id="chapter115"></a>ТАВАРЫШАМ, ШТО ЗАСТАЛІСЯ ЗА АКІЯНАМ...</h3>
<p>Бывай жа, Амерыка,</p>
<p>Хутка мой дом,</p>
<p>Куды мяне вельмі цягнула.</p>
<p>Апошняя чайка махнула крылом</p>
<p>І сэрца маё закранула.</p>
<p>Яна паляцела імкліва</p>
<p>Назад,</p>
<p>На бераг, дзе чаек багата,</p>
<p>А там і ў мяне ёсць таварышаў шмат,</p>
<p>Завуцца яны — дыпламаты.</p>
<p>Нялёгкая служба у іх —</p>
<p>Працаваць</p>
<p>І ладзіць з людзямі чужымі,</p>
<p>Ім суму ніяк не ўдалося схаваць,</p>
<p>Калі я развітваўся з імі.</p>
<p>Сцвярджаў мне ўсё гэта,</p>
<p>Праводзячы ў шлях,</p>
<p>Абліччаў задумлівы выраз,</p>
<p>Я гэта пабачыў, пазнаў па вачах,</p>
<p>Якія зайздросцілі шчыра</p>
<p>Таму, што чакае</p>
<p>Мяне параход,</p>
<p>Што трубы запыхалі дымам,</p>
<p>Што ляжа ён курсам вядомым норд-ост,</p>
<p>Мяне павязе на Радзіму,</p>
<p>Дзе нашае сэрца</p>
<p>З маленства жыве</p>
<p>Між поля, між вуліцаў гулкіх,</p>
<p>Дзе кожнага вокам блакітным заве</p>
<p>Ці возера там, ці рачулка.</p>
<p>Дзе вецер</p>
<p>Нас кліча ў дрымотных барах,</p>
<p>Дзе песня не моўкне ў народзе,</p>
<p>Дзе сцяг прамяніцца, як быццам зара,</p>
<p>Што з ясных нябёс не сыходзіць.</p>
<p>Дзе любых прастораў</p>
<p>Ніяк не абняць,</p>
<p>Дзе кут свой адзіны, жаданы,</p>
<p>Дзе кожны з нас будзе штохвілі, штодня</p>
<p>Па-роднаму, шчыра спатканы.</p>
<p>Бывайце ж, таварышы,</p>
<p>Час адплываць,</p>
<p>Няхай жа мацуе нас дружба,</p>
<p>Л болей нічым  не магу спагадаць —</p>
<p>У вас жа пачэсная служба.</p>
<p>Вярнуцца дадому</p>
<p>Вам прыйдзе чарод,</p>
<p>Надыдзе  часіна такая,</p>
<p>За працу вас любіць увесь наш народ</p>
<p>І з ласкай заўжды ўспамінае.</p>
<p> </p>
<p> </p>
<h3><a id="chapter116"></a>СЯРОД АКІЯНА</h3>
<p>Плывём параходам каторы ўжо час,</p>
<p>Стыхія нас грозная стрэла.</p>
<p>Яна ў акіяне, а ён вакол нас —</p>
<p>То чорны, то сіні, то белы...</p>
<p> </p>
<p>Здаецца, зліліся і долы і выш,</p>
<p>Ні чоўна, ні чайкі не стрэціш,</p>
<p>Усюды раве ён, куды ні глядзіш,</p>
<p>Як быццам адзіны на свеце.</p>
<p> </p>
<p>А вецер разгуўся, дзьме ў тысячы труб,</p>
<p>А хвалі што горы, няйначай...</p>
<p>Праз цэлыя месяцы плыў тут Калумб,</p>
<p>Аж покуль зямлі не пабачыў.</p>
<p> </p>
<p>Сябры з ім пад ветрам пракладвалі шлях,</p>
<p>Па зорах дарогу чыталі,</p>
<p>А колькі адвагі было ў іх грудзях,</p>
<p>Што гэту стыхію скаралі.</p>
<p> </p>
<p>Часамі хачу акіяну сказаць:</p>
<p>— Якое сумленне ты маеш,</p>
<p>Даўно ўжо, даўно мне не хочацца спаць,</p>
<p>А ты ўсё бясконца гутаеш...</p>
<p> </p>
<p>Даволі ўжо нораў паказваць нам свой,</p>
<p>Навошта высока падскокваць?..</p>
<p>Як быццам я ў вёсцы і над галавой</p>
<p>Скрыпяць і ламагацца кроквы.</p>
<p> </p>
<p>А то пажартуеш, сваё запяеш,</p>
<p>Разыдзешся, як апантаны,</p>
<p>У борт як ударыш  ды так пахіснеш,</p>
<p>Што скачуць кадрыль чамаданы.</p>
<p> </p>
<p>Ісці я імкнуся як можна раўней,</p>
<p>А цяжка ўтрымаць раўнавагу,</p>
<p>Ды я не крыўдую, і чым ты зласней,</p>
<p>Тым больш выклікаеш павагу.</p>
<p> </p>
<p>Я рад, што з табою пазнаўся цяпер,</p>
<p>Не знаю, ці стрэнемся болей,</p>
<p>Ды ты не такі ўжо, як даўна, павер,—</p>
<p>Людской ты скараешся волі.</p>
<p> </p>
<p>У порт даплывём мы, няхай у гразьбе</p>
<p>Ты круціш цяжкімі плячыма,</p>
<p>Адно што — прызнаюся шчыра табе —</p>
<p>Забыць на цябе немагчыма.</p>
<p> </p>
<p> </p>
<h3><a id="chapter117"></a>РАЁННЫ КАВАЛЕР</h3>
<p>Скажу вам быль, не плётку,</p>
<p>Пра жоха аднаго,</p>
<p>Дзяўчаты і малодкі,</p>
<p>Пабойцеся яго.</p>
<p> </p>
<p>Хлапец ён адмысловы,</p>
<p>Адзеты — проста шык,</p>
<p>Раённай установы</p>
<p>Адказны кладаўшчык.</p>
<p> </p>
<p>Ён ростам невялічкі,</p>
<p>А ў заляцаннях звер,</p>
<p>Таварыш Чаравічка —</p>
<p>Раённы кавалер.</p>
<p> </p>
<p>Нічога сабе ў целе,</p>
<p>Пры вусіках малых,</p>
<p>З брызентавым партфелем</p>
<p>Вандруе па чайных.</p>
<p> </p>
<p>Ён шклянак пяць укіне,</p>
<p>Нямала можа піць,</p>
<p>А вечарам з дзяўчынай</p>
<p>Чарговаю сядзіць.</p>
<p> </p>
<p>Абмыўшыся слязою,</p>
<p>Гудзе ў адну дуду:</p>
<p>— Другое я такое</p>
<p>На свеце не знайду!</p>
<p> </p>
<p>Прыгледзіцца нябога,</p>
<p>Ну чым ён не жаніх,</p>
<p>Бо ёсць дурненькіх многа,</p>
<p>Нямала і дурных.</p>
<p> </p>
<p>Рашаюць справу шпарка.</p>
<p>Яму ж чаго жадаць,—</p>
<p>Каб чарачка, каб скварка,</p>
<p>Каб месца, дзе паспаць.</p>
<p> </p>
<p>Клянецца, як прытуліць,</p>
<p>Што да канца жыцця...</p>
<p>Але мінаюць гулі,</p>
<p>З’яўляецца дзіця.</p>
<p> </p>
<p>І тата хмурыць вочы,</p>
<p>Гібее ад нуды,</p>
<p>Знікае ён аднойчы</p>
<p>Няведама куды.</p>
<p> </p>
<p>Другія цягнуць далі,</p>
<p>Прывабныя часы...</p>
<p>А бедная Наталля</p>
<p>Ірве аж валасы,</p>
<p> </p>
<p>Слязамі залілася,</p>
<p>Жаніх любімы знік!..</p>
<p>А ён ужо да Касі,</p>
<p>Засмучаны, прынік.</p>
<p> </p>
<p>Абмыўшыся слязою,</p>
<p>Гудзе ў адну дуду:</p>
<p>— Другое я такое</p>
<p>На свеце не знайду!</p>
<p> </p>
<p>І Кася разважае,</p>
<p>Ну чым ён не жаніх...</p>
<p>Дурненькіх шмат бывае,</p>
<p>Нямала і дурных.</p>
<p> </p>
<p>Згаджаецца, бо песціць...</p>
<p>А ён ніжэй травы,</p>
<p>Каб выпіць, каб заесці,</p>
<p>Каб ложак пухавы.</p>
<p> </p>
<p>І гулі і забавы,</p>
<p>А час бяжыць, бяжыць...</p>
<p>І вось дзіця заяву</p>
<p>Дае, што хоча жыць.</p>
<p> </p>
<p>Маленькім, невялічкім</p>
<p>Крыкунчыкам ідзе...</p>
<p>А тата Чаравічка</p>
<p>Хмурнее кожны дзень.</p>
<p> </p>
<p>І ўжо шукае выйсця</p>
<p>Шукальнік пекнаты,</p>
<p>Нацэліўся кудысьці</p>
<p>І даў ён лататы.</p>
<p> </p>
<p>А там, глядзіш, і трэцяй</p>
<p>Гудзе ў адну дуду:</p>
<p>— Другое я на свеце</p>
<p>Такое не знайду.</p>
<p> </p>
<p>І хіліцца Агатка,</p>
<p>Бо сэрцайка шчыміць...</p>
<p>Ах, колькі вам, дзяўчаткі,</p>
<p>Ён здолеў наманіць.</p>
<p> </p>
<p>Яго мы знаем звычкі.</p>
<p>Дзе ж хлусіць ён цяпер,</p>
<p>Таварыш Чаравічка —</p>
<p>Раённы кавалер?</p>
<p> </p>
<p> </p>
<h3><a id="chapter118"></a>ЧАКАЮ САДОЎ КРАСАВАННЯ</h3>
<p>Сэрца б’е гулка, і свецяцца вочы,</p>
<p>Ну што мне, што болей паўсотні ўжо маю,—</p>
<p> </p>
<p>Іду цераз дні, іду цераз ночы,</p>
<p>Пакуль што вятрам галавы не схіляю.</p>
<p> </p>
<p>Дарма мятлюга рагоча і кружыць</p>
<p>І белымі-белымі пасмамі горне,</p>
<p>Дарма і ночка палохае сцюжай,</p>
<p>Накрыць мяне хоча коўдраю чорнай.</p>
<p> </p>
<p>Часу не здамся! Праз буры ліхія</p>
<p>Прыйду, як жадаю, вясне на спатканне.</p>
<p>Пахі трывожаць мяне веснавыя,</p>
<p>І зноў я чакаю садоў красавання!</p>
<p> </p>
<p> </p>
<h3><a id="chapter119"></a>*  *  *</h3>
<p>Не пытайся пра гэта,</p>
<p>Бо адказу не дам.</p>
<p>Як зрабіўся паэтам,</p>
<p>Я не ведаю сам.</p>
<p> </p>
<p>Свой радок на паперы</p>
<p>Не чакаў я спаткаць,</p>
<p>Проста сэрца без меры</p>
<p>Захацела спяваць,</p>
<p> </p>
<p>Што зажыў без клапотаў</p>
<p>Я, вясковы юнак,</p>
<p>Што, прыбраўшыся ў боты</p>
<p>Хлеба зведаў усмак.</p>
<p> </p>
<p>Я спяваў пра барозны,</p>
<p>Што за дзень узарэш.</p>
<p>Я чытаў гонкім соснам</p>
<p>Просты, шчыры свой верш.</p>
<p> </p>
<p>Не расчуліў дзяўчыну</p>
<p>Вершам я, не скажу.</p>
<p>А пачула хмарына —</p>
<p>І згубіла слязу.</p>
<p> </p>
<p>У радках — што хваліцца!</p>
<p>Не было пекнаты,</p>
<p>Чуў алешнік, і быццам</p>
<p>Падпявалі лісты.</p>
<p> </p>
<p>Ды з высокай сялібы,</p>
<p>На бярозе старой,</p>
<p>Бусел клёкатам нібы</p>
<p>Пагаджаўся са мной.</p>
<p> </p>
<p>Ну, а далей, а далей,</p>
<p>Як і ў многіх другіх,</p>
<p>Разгарнуліся далі</p>
<p>Дум, пачуццяў людскіх.</p>
<p> </p>
<p>На начлезе вясною</p>
<p>Я адкрыўся сябрам,</p>
<p>Ускурылі махрою</p>
<p>Мне тады фіміям.</p>
<p> </p>
<p>Хлопцы чарак, дарэчы,</p>
<p>Не трымалі ў руках.</p>
<p>Моцным словам хлапечым</p>
<p>Блаславілі на шлях.</p>
<p> </p>
<p>Шлях далёкі, бязмежны...</p>
<p>А натрапіцца ноч —</p>
<p>Аганёк той начлежны</p>
<p>Не спускаю я з воч.</p>
<p> </p>
<p>Пагляджу неаднойчы,</p>
<p>Рады я — не пагас...</p>
<p>Ці вы чуеце, хлопцы?</p>
<p>Я спяваю пра вас!</p>
<p> </p>
<p> </p>
<h3><a id="chapter120"></a>РОДНЫЯ СЛОВЬІ</h3>
<p>Яны даспадобы мне, хай і старыя,</p>
<p>Не толькі ў гучанні хвалюючы змест.</p>
<p>Як многа гавораць мне назвы такія —</p>
<p>Мінск,</p>
<p>Пінск,</p>
<p>Брэст.</p>
<p> </p>
<p>Калі паразважыш, няцяжка дазнацца,</p>
<p>Бо сведчаць на ўсю неабсяжную шыр,</p>
<p>Што продкі любілі спакойную працу —</p>
<p>Шклоў,</p>
<p>Клецк,</p>
<p>Мір.</p>
<p> </p>
<p>А вораг находзіў,— бязлітасна білі,</p>
<p>Трываць не хацелі абразы і слёз,</p>
<p>І  разам з Бярозаю катаў тапілі —</p>
<p>Пціч,</p>
<p>Друць,</p>
<p>Сож.</p>
<p> </p>
<p>Дзяды і бацькі нашу мову стваралі,</p>
<p>Каб звонка звінела, была, як агонь.</p>
<p>У сёлаў імёны, як гукі цымбалаў,—</p>
<p>Блонь,</p>
<p>Струнь,</p>
<p>Звонь!</p>
<p> </p>
<p> </p>
<h3><a id="chapter121"></a>У ПАЛЕСКАЙ ГЛУШЫ</h3>
<p> </p>
<p>Краем багны, балот —</p>
<p>Так той кут называлі,</p>
<p>Пра палескую глуш</p>
<p>Мы ад Коласа зналі.</p>
<p>Праспяваў ад душы</p>
<p>Аб Палессі Купала,</p>
<p>Сёння ў гэтай глушы</p>
<p>Нечуванае стала.</p>
<p>Ніякой цішыні</p>
<p>Не знайсці чалавеку,</p>
<p>Дзе Старобін драмаў</p>
<p>У завеях спрадвеку.</p>
<p>Чэсці меў ён не шмат.</p>
<p>Без ніякае спрэчкі</p>
<p>Хто сялом яго зваў,</p>
<p>Хто ўзнімаў да мястэчка.</p>
<p>Глянь, Старобін цяпер</p>
<p>У магутнейшым росце,—</p>
<p>Шмат яму гарадоў</p>
<p>Будуць хутка зайздросціць.</p>
<p>Дзень і ноч чалавек</p>
<p>Не кідае там вахты,</p>
<p>Пад Старобінам скрозь</p>
<p>Закладаюцца шахты.</p>
<p>Ладзяць, гоняць ствалы,</p>
<p>Палі ў дол забіваюць,</p>
<p>Б’юць да сэрца зямлі —</p>
<p>Соль зямлі здабываюць.</p>
<p>Узрываецца тол,</p>
<p>Бор дрымотны узрушыў,</p>
<p>Тэлеграфа слупы</p>
<p>Аж развесілі вушы.</p>
<p>Колькі гоману там,</p>
<p>Скрозь машыны, машыны...</p>
<p>Кожны хлопец — герой,</p>
<p>Гераіня — дзяўчына.</p>
<p>Кожны дзень на вачах</p>
<p>Горад іх узрастае,</p>
<p>Хто з іх сцены кладзе,</p>
<p>А хто дах накрывае.</p>
<p>І вышэй і вышэй</p>
<p>Узнімаюцца мары,</p>
<p>Ад марозных вятроў</p>
<p>Загарэлі іх твары.</p>
<p>Хустка, шапка, берэт,</p>
<p>Быццам краскі на полі,</p>
<p>Не, між імі нуды</p>
<p>Ты не знойдзеш ніколі.</p>
<p>Што зрабілі яны —</p>
<p>Не ахопіш і вокам,</p>
<p>У палескай глушы</p>
<p>Шахты, шахты навокал...</p>
<p>Ладзяць, гоняць ствалы,</p>
<p>Палі ў дол забіваюць,</p>
<p>Б’юць да сэрца зямлі —</p>
<p>Соль зямлі здабываюць.</p>
<p>Цудадзейная соль</p>
<p>Ляжа шчыра, рупліва —</p>
<p>І ў сябе, і ў братоў</p>
<p>На шырокія нівы.</p>
<p>Вымкне збожжа сцяной,</p>
<p>Аж схаваюцца хаты,</p>
<p>Будзем мы і браты</p>
<p>Як ніколі багаты.</p>
<p>Хай жа знаюць усе,</p>
<p>Як аддана мы робім,</p>
<p>Бач — як волат, расце</p>
<p>Горад Нова-Старобін.</p>
<p>Прыязджайце зірнуць,</p>
<p>Што за ява такая —</p>
<p>У палескай глушы</p>
<p>Працы гул не змаўкае.</p>
<p> </p>
<p> </p>
<h3><a id="chapter122"></a>ВЯСНОВАЯ КНІГА</h3>
<p>Вясна ў ядвабах, аксамітах</p>
<p>Прыйшла на пушчы і палі,</p>
<p>Зімы даношаную світу</p>
<p>Зняла з набраклае зямлі.</p>
<p> </p>
<p>Прыйшла — і рэчка заспявала,</p>
<p>Успыхнуў, быццам свечка, куст...</p>
<p>Усё як ёсць пафарбавала</p>
<p>Пад свой зялёна-сіні густ.</p>
<p> </p>
<p>Нібы хто жаўрукоў шархоткі</p>
<p>Прыбіў да неба-палатна,</p>
<p>На дрэвах пчол руплівых сходкі</p>
<p>Гудуць ад золку да цямна.</p>
<p> </p>
<p>Пакінуўшы далёкі вырай,</p>
<p>Вярнуўся ўвесь птушыны рой,</p>
<p>І бусел, як ТУ-104,</p>
<p>Прымчаў аднойчы раніцой.</p>
<p> </p>
<p>Працуючы ўвесь дзень з ахвотай,</p>
<p>Свой дом узвёў без малатка.</p>
<p>Забарабаніў белым шротам</p>
<p>У гляк бярозавік з латка.</p>
<p> </p>
<p>Блішчаць пад сонцам баразёнкі,</p>
<p>А цішу трактар скалануў,</p>
<p>Як быццам першыя старонкі</p>
<p>Вясновай кнігі адгарнуў.</p>
<p> </p>
<p> </p>
<h3><a id="chapter123"></a>З ЮНАЦКІХ ДЗЁН</h3>
<p>Я за табой сланяўся</p>
<p>Следам,</p>
<p>А ты і вокам не вяла,</p>
<p>А я не знаў,</p>
<p>А я не ведаў,</p>
<p>Чаму халоднай ты была?</p>
<p> </p>
<p>Я так пакутаваў,</p>
<p>Здаецца,</p>
<p>Што лёд і той бы мог</p>
<p>Крануць,</p>
<p>Шукаючы шляхі да сэрца,</p>
<p>Сабе казаў — слухмяным будзь!</p>
<p> </p>
<p>Калі смяялася —</p>
<p>Смяяўся,</p>
<p>Журылася — пахмуры быў.</p>
<p>Відаць, у тым</p>
<p>І памыляўся,</p>
<p>Што ўсё адразу я раскрыў.</p>
<p> </p>
<p>Я зваў у сведкі поле,</p>
<p>Неба,</p>
<p>Маё ж каханне не дайшло.</p>
<p>Такая, мусіць, ёсць</p>
<p>Патрэба,</p>
<p>Каб тайны хоць крыху было!</p>
<p> </p>
<p> </p>
<h3><a id="chapter124"></a>ПАЧАТАК</h3>
<p>Над намі тостаў не гукалі.</p>
<p>Калі жыццё мы пачалі,</p>
<p>Адны матулі даглядалі</p>
<p>І гэтак шчыра, як маглі.</p>
<p> </p>
<p>Не пакідалі нас ніколі,</p>
<p>На працу неслі на руках —</p>
<p>Пад гоман жыта ў жніўным полі</p>
<p>Лажылі спаць у таганах.</p>
<p> </p>
<p>А змрок садзіўся вечаровы —</p>
<p>Ім не прыходзіў ціхі час:</p>
<p>У той калысцы у ліповай</p>
<p>Яны ўсю ноч гуталі нас.</p>
<p> </p>
<p>Над прыпекам пялёнкі грэлі,</p>
<p>Памыўшы з попелам вадой,</p>
<p>Калі ў маленькіх шыі прэлі,</p>
<p>Дык прысыпалі парахнёй.</p>
<p> </p>
<p>Каб маці нашыя ў хаціне</p>
<p>Не зналі ў працы перашкод,—</p>
<p>Нам суслам з хлеба й сахарыны</p>
<p>Надоўга затыкалі рот.</p>
<p> </p>
<p>А выпадала — пакідалі,—</p>
<p>Ці мала ў вёсцы розных спраў,—</p>
<p>Нас паясамі спавівалі,</p>
<p>Каб кожны ціхенька ляжаў.</p>
<p> </p>
<p>Ды паясы нас не стрымалі,</p>
<p>І нам прыходзіў час устаць —</p>
<p>Мы па іржышчы пачыналі</p>
<p>Нагамі босымі дыбаць.</p>
<p> </p>
<p>Мы свет страчалі з хваляваннем,</p>
<p>Усё здзіўляла нас кругом:</p>
<p>І тое першае спатканне</p>
<p>З сабакам, пеўнем і катом,</p>
<p> </p>
<p>І чырвань яркая зарніцы,</p>
<p>І чорнай ночы цішыня,</p>
<p>І бору шум, і звон крыніцы,</p>
<p>І першы роскат перуна.</p>
<p> </p>
<p>А дні праходзілі за днямі,</p>
<p>Мацней стаялі на нагах —</p>
<p>І мы, памыўшыся дажджамі.</p>
<p>І мы, абцёршыся вятрамі,</p>
<p>Выходзілі ў далёкі шлях.</p>
<p> </p>
<p> </p>
<h3><a id="chapter125"></a>СЛЁЗЫ</h3>
<p>Не ўсе мне ў памяці гады,</p>
<p>Малыя</p>
<p>Год не надлічалі.</p>
<p>Адно я помню, што тады</p>
<p>Мы ўлетку многа галадалі.</p>
<p> </p>
<p>Як свіран вымелі нашчэнт</p>
<p>І не знайшлі</p>
<p>Нідзе нічога,</p>
<p>Рашыў сямейны наш савет</p>
<p>Напражыць бобу маладога.</p>
<p> </p>
<p>Паслалі бабку ў агарод.</p>
<p>Пайшла,</p>
<p>Узняўшыся праз сілу,</p>
<p>Пускаць няспелае ды ў блот</p>
<p>За грэх цяжкі яна лічыла.</p>
<p> </p>
<p>Не першы ж выпадак такі.</p>
<p>Нарвала,</p>
<p>Сумная, прысела,</p>
<p>Шаптала, лушчачы струкі,</p>
<p>Я частаваўся, хоць нясмела...</p>
<p> </p>
<p>Глядзеў на бабчын хмуры лоб,</p>
<p>Мне жалем</p>
<p>Вочы засцілала,</p>
<p>Не знаў я, слёзы, а ці боб</p>
<p>Яна ў кашы перабірала.</p>
<p> </p>
<h3><a id="chapter126"></a>ІРЖА</h3>
<p>Складаная дарога ўдаль,</p>
<p>То дзень пагодны,</p>
<p>то імжа...</p>
<p> </p>
<p>І на жалеза і на сталь</p>
<p>Імкнецца класціся іржа.</p>
<p>Павінна ж быць усё ў жыцці</p>
<p>Крыштальным,</p>
<p>як сумленне, чэсць,—</p>
<p> </p>
<p>Калі іржу не саскрабці,</p>
<p>Іржа й жалеза пераесць.</p>
<p> </p>
<h3><a id="chapter127"></a>ЛАЗНЯ</h3>
<p>Ад сяла</p>
<p>І да сяла</p>
<p>Лазні ўзносіцца хвала.</p>
<p> </p>
<p>Здыме стому,</p>
<p>Здыме пот —</p>
<p>Любіць лазню наш народ.</p>
<p> </p>
<p>Хоць</p>
<p>Які б ты брудны быў,—</p>
<p>Ражку цёплай захапіў...</p>
<p> </p>
<p>Глянеш:</p>
<p>Бруду ні сляда,</p>
<p>Паздымае ўсё вада.</p>
<p> </p>
<p>Возьмеш</p>
<p>Венік у руку</p>
<p>Ды пабудзеш на палку —</p>
<p> </p>
<p>Палягчэе</p>
<p>Шмат плячам.</p>
<p>— З лёгкай парай! —</p>
<p>кажуць нам.</p>
<p> </p>
<p>Пераконаны</p>
<p>Я ў тым,</p>
<p>Што карысна лазня ўсім!</p>
<p> </p>
<p>Толькі</p>
<p>Трэба меркаваць,</p>
<p>Чым, каго і як хвастаць!</p>
<p> </p>
<p>Нам, звычайным,—</p>
<p>Венік той,</p>
<p>Што з бярозкі маладой.</p>
<p> </p>
<p>У каго</p>
<p>Не шмат віны —</p>
<p>Можна й трошку лазіны.</p>
<p> </p>
<p>А як трапіць</p>
<p>Бюракрат,—</p>
<p>Крапівою мнагакрат!</p>
<p> </p>
<h3><a id="chapter128"></a>СЕРП</h3>
<p>Адпачынак прыйшоў.</p>
<p>Цешуся шчаслівы</p>
<p>І  ў свой кут, да бацькоў,</p>
<p>Прыязджаю ў жніва.</p>
<p> </p>
<p>Уваходжу я ў дом.</p>
<p>Здзіўлена гляджу я —</p>
<p>На сцяне, пад акном,</p>
<p>Серп стары сумуе.</p>
<p> </p>
<p>Што ж ты, серп, спіш, як пан,</p>
<p>Годзе спаць, даволі!..</p>
<p>Адгукнуўся камбайн</p>
<p>Мне аднекуль з поля.</p>
<p> </p>
<p>У яго між жытоў</p>
<p>Лепш, відаць, з упраўкай;</p>
<p>Значыць, серп адышоў,</p>
<p>Як стары, ў адстаўку.</p>
<p> </p>
<p>Слухай, серп, галавы</p>
<p>Не хілі заўчасне,</p>
<p>Ты, як помнік жывы,</p>
<p>Варты добрай песні,</p>
<p> </p>
<p>Мужыку-бедаку</p>
<p>Быў ты другам гожым,</p>
<p>Колькі ты на вяку</p>
<p>Паспяваў са збожжам.</p>
<p> </p>
<p>Каб згінаць да сябе,</p>
<p>Колькі меў ты сілы,</p>
<p>Ды й красуні цябе</p>
<p>На плячах насілі.</p>
<p> </p>
<p>Да хацін з паласы</p>
<p>Як пачнуць збірацца,</p>
<p>Паглядзіш — ля касы</p>
<p>Месячык, няйначай.</p>
<p> </p>
<p>Запяюць ад душы,</p>
<p>Гэтак люба стане...</p>
<p>Што там, серп, ні кажы,</p>
<p>Быў ты у пашане.</p>
<p> </p>
<p>Ты — брат молату, серп,</p>
<p>Родны, не стрыечны,</p>
<p>Аб’ядноўвае герб</p>
<p>З ім цябе навечна.</p>
<p> </p>
<p>Хай машыны ў палях</p>
<p>Сёння робяць справу,</p>
<p>Ты прайшоў слаўны шлях.</p>
<p>Адпачні са славай.</p>
<p> </p>
<h3><a id="chapter129"></a>ЖАЛЕЗНАЯ ЗАСЛОНА</h3>
<p>На жаль, іх хапае сягоння,</p>
<p>Такіх, што ў крыўлянні двухлікім</p>
<p>Крычаць аб жалезнай заслоне,</p>
<p>Збіваюць людзей з панталыку.</p>
<p> </p>
<p>Хачу я тым людзям параіць:</p>
<p>Не верце, вам хлусяць багата,</p>
<p>На розум абруч узганяюць,</p>
<p>На вочы навешваюць краты.</p>
<p> </p>
<p>Жывём мы адкрыта і проста</p>
<p>І ўзводзім будовы якія!</p>
<p>Падумайце толькі, навошта,</p>
<p>Навошта заслоны нам тыя?</p>
<p> </p>
<p>Растуць пад кватэры палацы,</p>
<p>Успыхваюць станцый зарніцы,</p>
<p>Калі пажадаеце ўбачыць,—</p>
<p>Ну што ж,— прыязджайце, глядзіце.</p>
<p> </p>
<p>Вы ўбачыце: сонечным ранкам</p>
<p>Выходзяць на працу калоны,</p>
<p>Не трэба нам сейфаў у банках</p>
<p>Трымаць пад жалезнай заслонай.</p>
<p> </p>
<p>Прызнацца ў адным мо належыць</p>
<p>І выдаць вам тайную справу —</p>
<p>Заслона ў нас ёсць не з жалеза,</p>
<p>А з болей надзейнага сплаву.</p>
<p> </p>
<p>І тую заслону ніколі,</p>
<p>Ніколі яшчэ не зламалі —</p>
<p>Яна са сталёвае волі</p>
<p>І значна мацнейшая сталі!</p>
<p> </p>
<h3><a id="chapter130"></a>ЗАМАЛЁЎКА</h3>
<p>Спявае лета над барамі,</p>
<p>Сасёнкі струнамі звіняць,</p>
<p>Гамоніць поле каласамі,</p>
<p>Шапоча ў кветках сенажаць.</p>
<p> </p>
<p>Шумяць вятры ў гаях напеўна.</p>
<p>Адна рачулка ў чаратах</p>
<p>Бурчыць, варочаецца гнеўна,</p>
<p>Бы мулка спаць на камянях.</p>
<p> </p>
<p>А можа, з навіны ў ахвоту,</p>
<p>Пакуль міне плацінаў строй,</p>
<p>Так напрацуецца да поту,</p>
<p>Што пара раніцой над ёй.</p>
<p> </p>
<p> </p>
<h3><a id="chapter131"></a>ЗІМОВАЕ</h3>
<p>Прыемна праімчацца ўзімку.</p>
<p>З-пад капытоў клубкі-камы.</p>
<p>Не знаю гарачэй абдымкаў</p>
<p>За тых, што ў нашае зімы.</p>
<p> </p>
<p>Імчыш. За лесам за высокім</p>
<p>Мільгае месяц, што ліхтар,</p>
<p>Мароз як пацалуе ў шчокі,</p>
<p>Ажно ўсяго кідае ў жар.</p>
<p> </p>
<p>Здаецца, вецер закалыша,</p>
<p>Над коньмі пара, нібы дым,</p>
<p>І санкі так на снезе пішуць,</p>
<p>Што пазайздросціць можна ім!</p>
<p> </p>
<p> </p>
<h3><a id="chapter132"></a>ПА САКРЭТУ...</h3>
<p>Я знаю такога — таварыш паважаны,</p>
<p>На пэўнай рабоце ён самы адказны.</p>
<p>Працуе, як кажуць, на поўную сілу,</p>
<p>А тайну давераць — дык гэта ж магіла.</p>
<p>Расказваць сакрэты не мае ён моды,</p>
<p>Хіба толькі жонцы, і то не заўсёды.</p>
<p>Мо часам на вушка, ў пасцелі сагрэты,</p>
<p>Шапне ён і скажа: «Глядзі ж, па сакрэту...»</p>
<p>А потым задасць храпака у ахвоту</p>
<p>І заўтра спакойна ідзе на работу.</p>
<p>А з шэпту яго павілася вяроўка.</p>
<p>Сустрэлася жонка з найлепшай сяброўкай:</p>
<p>— Ай, што мне, сястрыца, што стала вядома...</p>
<p>Глядзі ж, дарагая, нікому, нікому!..</p>
<p>Пабегла сяброўка з сяброўкай сустрэцца.</p>
<p>І далей, і далей вяровачка ўецца.</p>
<p>Пайшла, закружыла, панесла навінку,</p>
<p>Пранесла праз горад да самага рынку.</p>
<p>Таварыш адказны злуе надзвычайна:</p>
<p>— Ну хто гэта выдаў важнейшую тайну?..</p>
<p>Сваю установу гатоў ён растрэсці,</p>
<p>Крычыць у аддзелах, намесніка бэсціць:</p>
<p>— Ды гэта ж злачынства, хіба гэтак можна?</p>
<p>Адзін ён у справах заўсёды сур’ёзны.</p>
<p>Працуе, як кажуць, на поўную сілу,</p>
<p>А тайну давераць — дык гэта ж магіла.</p>
<p> </p>
<h3><a id="chapter133"></a>ЧОРНЫМ ПА БЕЛАМУ</h3>
<p>Слаўнаму працай,</p>
<p>Дбайнаму, смеламу</p>
<p>Шлём прывітанне —</p>
<p>Чорным па беламу.</p>
<p> </p>
<p>Рупнаму, шчыраму,</p>
<p>Часам няўмеламу</p>
<p>Мы дапаможам —</p>
<p>Чорным па беламу.</p>
<p> </p>
<p>Соню, нядбайцу</p>
<p>Закаранеламу</p>
<p>Шпілек падсыплем —</p>
<p>Чорным па беламу.</p>
<p> </p>
<p>Жуліку, злодзею,</p>
<p>Тыпу збраднеламу</p>
<p>Кару прапішам —</p>
<p>Чорным па беламу!</p>
<p> </p>
<p> </p>
<h3><a id="chapter134"></a>ПРАМОЎЦА</h3>
<p>Па новаму праспекту,</p>
<p>Дзе ў сонцы кожны дом,</p>
<p>Ідзе задумны лектар</p>
<p>З партфелем-пузаном.</p>
<p> </p>
<p>Вакол яго вясёла</p>
<p>Красуюцца з цаглін</p>
<p>Вялізарная школа,</p>
<p>Прыгожы магазін.</p>
<p> </p>
<p>А на вітрынах кніжкі</p>
<p>Завуць усіх з-за шкла,</p>
<p>А тэлецэнтра вышка</p>
<p>Да воблакаў дайшла.</p>
<p> </p>
<p>І сэрцы ўсіх спяваюць —</p>
<p>Навін прыемных шмат!..</p>
<p>А лектар так чытае,</p>
<p>Як трыццаць год назад.</p>
<p> </p>
<p>Аднолькава усюды,</p>
<p>Што на маленні поп.</p>
<p>Папер разложыць груды,</p>
<p>Хусцінкай вытра лоб.</p>
<p> </p>
<p>І выразкі увішна</p>
<p>Пачне, пачне гартаць:</p>
<p>— Яно... яно, між іншым...</p>
<p>Канешне... так сказаць...</p>
<p> </p>
<p>Ідзём... ідзём наперад...</p>
<p>Расцём, расцём вакол...</p>
<p>Канешне, піянеры...</p>
<p>Канешне, камсамол.</p>
<p> </p>
<p>А возьмецца за лічбы</p>
<p>За доўгія гады,</p>
<p>Баішся, не завыць бы</p>
<p>Ад чорнае нуды.</p>
<p> </p>
<p>Чытае манатонна</p>
<p>Па некалькі гадзін,</p>
<p>А зала спіць спакойна</p>
<p>Праз некалькі хвілін.</p>
<p> </p>
<p>Адна заслуга — змора</p>
<p>Яго не можа ўзяць.</p>
<p>Яму б нервовахворых</p>
<p>Параіць усыпляць.</p>
<p> </p>
<p> </p>
<h3><a id="chapter135"></a>ЛАТЫШСКІЯ СТРАЛКІ</h3>
<p>Калі Савецкая дзяржава</p>
<p>У баях ўставала на вякі,</p>
<p>Шырока прагрымела слава</p>
<p>Пра вас, латышскія стралкі.</p>
<p> </p>
<p>Магутныя ў сталёвым гарце,</p>
<p>Прымкнуўшы грозныя штыкі,</p>
<p>У рэвалюцыі на варце</p>
<p>Былі латышскія стралкі.</p>
<p> </p>
<p>Прайшлі праз буры смела, горда</p>
<p>Загартаваныя палкі.</p>
<p>Сумленне слаўнага народа</p>
<p>І чэсць — латышскія стралкі.</p>
<p> </p>
<p>Не чулі стогнаў іх жалобных,</p>
<p>Хоць шлях пяройдзены цяжкі,</p>
<p>Мне быць хацелася б падобным</p>
<p>Да вас, латышскія стралкі.</p>
<p> </p>
<p> </p>
<h3><a id="chapter136"></a>ЛЯ ПОМНІКА РАЙНІСУ</h3>
<p>Ля горада Рыгі, дзе спяць праз гады</p>
<p>Навечна заснуўшыя Латвіі дзеці,</p>
<p>Я Райніса бачу,— які малады!</p>
<p>Здаецца, што з ложка ўстае на дасвецці.</p>
<p> </p>
<p>Ягоныя вочы ўзіраюцца ўдаль,</p>
<p>Ён чуе, яму там дакучна і цесна,</p>
<p>Ён пройдзе па дзюнах на бераг, да хваль,</p>
<p>Дзе ветразі, чайкі, рыбацкія песні.</p>
<p> </p>
<p>Ён прыйдзе на плошчы да новых будоў</p>
<p>І доўга там з мулярам гутарыць будзе,</p>
<p>Ён прыйдзе да хат між вясновых садоў,</p>
<p>Дзе прагнуць так слова ягонага людзі.</p>
<p> </p>
<p>Браты яго клічуць здалёку ўвесь час,</p>
<p>Пачуць ім хацелася б Райніса голас.</p>
<p>І, можа, яшчэ раз ён прыйдзе да нас,</p>
<p>Яго ж так чакалі Купала і Колас.</p>
<p> </p>
<p>Ягоныя песні не знаюць мяжы,</p>
<p>Да сэрцаў гарачых лятуць на спатканні,</p>
<p>З пачуццямі расхваляванай душы</p>
<p>Стаю я сягоння, стаю я ў чаканні</p>
<p> </p>
<p>Ля горада Рыгі, дзе спяць праз гады</p>
<p>Навечна заснуўшыя Латвіі дзеці,</p>
<p>Я Райніса бачу,— які малады!</p>
<p>Здаецца, што з ложка ўстае на дасвецці.</p>
<p> </p>
<p> </p>
<h3><a id="chapter137"></a>АГНІ</h3>
<p> </p>
<div class="EPIGRAPH">
<p>О, скільки дружніх на землі вогнів!..</p>
<p>.  .  .  .  .  .  .  .  .  .  .  .  .  .  .  .  .  .  .  .  .</p>
<p>Но раз нас голос братній закликав</p>
<p>До Бровчиноі вырядитись хати,</p>
<p>Заглянути на вогник Маршака,</p>
<p>На Тихоново світло завітати.</p>
<p><i> Максім Рыльскі. «Вогні»</i></p>
</div>
<div class="CLEAR"></div>
<p> </p>
<p>Агнёў братэрскіх красаванне</p>
<p>Прачулых сэрцаў не міне.</p>
<p>Максім Тадэевіч, вітанне!</p>
<p>Я рад, што ўспомніў і мяне.</p>
<p> </p>
<p>Якую слаўную дарогу</p>
<p>Ты з песняй да братоў знайшоў!</p>
<p>Я не адзін... У Мінску многа</p>
<p>Тваіх адданейшых сяброў.</p>
<p> </p>
<p>У дружбе шчырай мы зліліся,</p>
<p>А ёй мужнець на добры лад.</p>
<p>Ці ты ў Маскве, ці ты ў Тбілісі —</p>
<p>Ты ўсюды родны, любы брат.</p>
<p> </p>
<p>І мы, твае сябры-паэты,</p>
<p>З усіх вітаем плошчаў, сёл,</p>
<p>Мы еднасці святлом сагрэты,</p>
<p>Яно нам свеціць навакол.</p>
<p> </p>
<p>Нас дружба жывіць несупынна,</p>
<p>З усімі намі назаўжды,</p>
<p>Маяк — у чорную часіну</p>
<p>І сонца — ў мірныя гады.</p>
<p> </p>
<p>Агнёў прыязні сёння мноства,</p>
<p>Яны цудоўна расцвілі —</p>
<p>Жывыя водбліскі сяброўства</p>
<p>Гараць ва ўсіх канцах зямлі.</p>
<p> </p>
<p>Зямля ж у нас для ўсіх такая,</p>
<p>Куды ты толькі ні зірні —</p>
<p>Усюды сэрцы нашы ззяюць,</p>
<p>Як дружбы вечныя агні.</p>
<p> </p>
<p> </p>
<h3><a id="chapter138"></a>ПІСЬМЫ</h3>
<p>Ці мала ёсць якой прычыны,</p>
<p>І ўдзень і позна уначы,—</p>
<p>Да нас з усіх канцоў краіны</p>
<p>Спяшаюць пісьмы, што ганцы.</p>
<p> </p>
<p>З-за гор, з далін, з таежных нетраў,</p>
<p>Каб трапіць у належны дом,</p>
<p>Плывуць вадой,</p>
<p>Лятуць паветрам,</p>
<p>Імчацца хуткім цягніком.</p>
<p> </p>
<p>Ад краю мкнуць яны да краю,</p>
<p>З зімы да ранняе вясны.</p>
<p>І мы аб пісьмах тых гадаем:</p>
<p>А што з сабой нясуць яны?</p>
<p> </p>
<p>Як часта б’юцца нашы сэрцы,</p>
<p>Ну хто не помніць гэтых год?</p>
<p>Для пісем тых тады здаецца</p>
<p>Марудным нават самалёт.</p>
<p> </p>
<p>А ёсць і гэткія, між намі,</p>
<p>Былі б яны ці не былі,</p>
<p>Не супраць, каб яны валамі</p>
<p>Разбітым шляхам ледзь брылі.</p>
<p> </p>
<p>А ці нямала  ж усялякіх,</p>
<p>З якіх згрызот і крыўды шмат...</p>
<p>Такія б даручылі раку,</p>
<p>Няхай бы іх цягнуў назад.</p>
<p> </p>
<p> </p>
<h3><a id="chapter139"></a>ГАЙНА!.. ГАЙНА!..</h3>
<p>Гайна!.. Гайна!..</p>
<p>Што за рэчка,— прыгажэйшае няма.</p>
<p> </p>
<p>Гайна!.. Гайна!..</p>
<p>З назвай, блізкай да паэтава імя.</p>
<p> </p>
<p>Гайна!.. Гайна!..</p>
<p>Хоць малая,— неспакойны нораў твой.</p>
<p> </p>
<p>Гайна!.. Гайна!..</p>
<p>Ты, як мора, разліваешся вясной.</p>
<p> </p>
<p>Гайна!.. Гайна!..</p>
<p>Раннім летам ззяеш срэбрам у лугах.</p>
<p> </p>
<p>Гайна!.. Гайна!..</p>
<p>Што малодка, ўся ў зялёных ты шаўках.</p>
<p> </p>
<p>Гайна!.. Гайна!..</p>
<p>Ты пад восень граеш колерам другім.</p>
<p> </p>
<p>Гайна!.. Гайна!..</p>
<p>Быццам вежы, над табою скрозь стагі.</p>
<p> </p>
<p>Гайна!.. Гайна!..</p>
<p>Позна ўзімку, як удараць халады,</p>
<p> </p>
<p>Гайна!.. Гайна!..</p>
<p>Ахінешся белым кужалем тады.</p>
<p> </p>
<p>Гайна!.. Гайна!..</p>
<p>Ты як быццам засынаеш у снягах.</p>
<p> </p>
<p>Гайна!.. Гайна!..</p>
<p>Твар твой белы, толькі горача ў грудзях.</p>
<p> </p>
<p> </p>
<h3><a id="chapter140"></a>НЕ СТАРЭЦЬ!</h3>
<p>Жыць і жыць нам, не старэць,</p>
<p>Крыўдна з існасці адной —</p>
<p>Што блукае яшчэ смерць</p>
<p>З заржавелаю касой.</p>
<p> </p>
<p>Праўда, сёння ўжо не тое,—</p>
<p>Сталі людзі болей жыць,</p>
<p>Цяжка тэхнікай старою</p>
<p>Ёй бязбоязна касіць.</p>
<p> </p>
<p>Закрычыць, касу падхопіць:</p>
<p>— Ну, ахвяра, ты мая!..</p>
<p>А па смерці ізатопы,</p>
<p>Антывірусаў сям’я.</p>
<p> </p>
<p>Супраць смерці прэпараты,</p>
<p>З імі біцца не лацвей,</p>
<p>І даводзіцца праклятай</p>
<p>Адыходзіць як далей.</p>
<p> </p>
<p>Мы ж яе яшчэ падкосім,</p>
<p>Створым з лекаў грозны суд,</p>
<p>Каб у набрыдзі бязносай</p>
<p>Выбіць злосную касу.</p>
<p> </p>
<p> </p>
<h3><a id="chapter141"></a>ЛЕДЗЯНЬІ ПАЛАЦ</h3>
<p>Вялікая мая Айчына,</p>
<p>Знаходзіш ты натхненне ўсім.</p>
<p>Жыве на поўначы дзяўчына,</p>
<p>Жыве ў палацы ледзяным.</p>
<p> </p>
<p>І ўдзень і ўночы ёй не спіцца,</p>
<p>Ці мала там адказных спраў,—</p>
<p>Праверыць, вецер як імчыцца,</p>
<p>Куды кірунак скіраваў.</p>
<p> </p>
<p>Якія айсбергі спатканы,</p>
<p>На колькі цаляў лёд узрос,</p>
<p>Адзначыць глыбі акіяна</p>
<p>І  ці ўзляцеў, ці паў мароз.</p>
<p> </p>
<p>Нямнога ў дзеўчыны суседзяў,</p>
<p>Нялёгка там іх напаткаць.</p>
<p>Бывае, белыя мядзведзі</p>
<p>Падыдуць глянуць на палац.</p>
<p> </p>
<p>Здаецца проста дзень шчаслівым,</p>
<p>Як быццам хто візіт нанёс,</p>
<p>Як з проймы з выглядам санлівым</p>
<p>Клыкасты высунецца морж.</p>
<p> </p>
<p>А як суціхне на хвілінку</p>
<p>І ўсё замрэ там навакол,</p>
<p>Чутно, як кожная сняжынка</p>
<p>З палёту падае на дол.</p>
<p> </p>
<p>Там прыгажосць без параўнання,</p>
<p>Палац, хоць з выгляду шацёр,</p>
<p>Здаецца, што ў паўночным ззянні</p>
<p>Сабраў з нябёс мільёны зор.</p>
<p> </p>
<p>І ў тым палацы чараўніца,</p>
<p>Снягі, вятры ў яе руках...</p>
<p>Калісьці з лёду для царыцы</p>
<p>Быў збудаваны большы гмах.</p>
<p> </p>
<p>Царыцы, ёй людзей не шкода!</p>
<p>Сказала стаць — і гмах устаў,</p>
<p>І, рэч вядома, як заўсёды,—</p>
<p>Дзеля распусты і забаў.</p>
<p> </p>
<p>Ды ім прыйшоў канец адзіны,</p>
<p>І шлях тады адкрыўся ўсім.</p>
<p>Жыве на поўначы дзяўчына,</p>
<p>Жыве ў палацы ледзяным.</p>
<p> </p>
<p>Жыве яна з душой гарачай</p>
<p>І  з роем клапатлівых дум.</p>
<p>Бывае цяжка — не заплача,</p>
<p>Бывае сумна — гоніць сум.</p>
<p> </p>
<p>Глядзіць яна на свет вачыма,</p>
<p>Якім не страшны золь, віхор,</p>
<p>Бо там, на поўначы, Радзіма</p>
<p>Яе паставіла ў дазор.</p>
<p> </p>
<p> </p>
<h3><a id="chapter142"></a>КАМАНДЗІРОВАК МНОГА...</h3>
<p>Камандзіровак многа.</p>
<p>Ва ўсе куткі, канцы,</p>
<p>Па ўсіх шляхах-дарогах</p>
<p>Імчаць ганцы, ганцы...</p>
<p> </p>
<p>Каго ты ні сустрэнеш —</p>
<p>Кірунак мае свой,</p>
<p>Пасведчанне ў кішэні</p>
<p>З пячаткаю любой.</p>
<p> </p>
<p>Адзін па справах лёну,</p>
<p>Другі — узняць надой...</p>
<p>Сустрэўся я ў раёне</p>
<p>З такою чарадой.</p>
<p> </p>
<p>І ўсе для першай скрыпкі</p>
<p>Адменныя смыкі...</p>
<p>Сядзім і ловім рыбку</p>
<p>На беразе ракі.</p>
<p> </p>
<p>Сядзім амаль да ночы,</p>
<p>Гамонім для забаў,</p>
<p>І помню, што аднойчы</p>
<p>Я гутарку пачаў:</p>
<p> </p>
<p>— Прызнацца, мне дык сорам,</p>
<p>Марнуеш толькі час.</p>
<p>Давайце пагаворым,</p>
<p>Хто тут патрэбен з нас?</p>
<p> </p>
<p>І вось мужчына ладны,</p>
<p>У светлым жупане,</p>
<p>Узняўся, далікатна</p>
<p>Звярнуўся да мяне:</p>
<p> </p>
<p>— Ну, як такое слоўка</p>
<p>Маглі вы нам сказаць?</p>
<p>Тут сенанарыхтоўкі,</p>
<p>Патрэбна ж увязаць.</p>
<p> </p>
<p>Другі ўстаўляе слова,</p>
<p>Як той акунь схапіў,</p>
<p>Нахмурыў грозна бровы</p>
<p>І злосна прабубніў:</p>
<p> </p>
<p>— Як бачу, вам, яй-богу,</p>
<p>Абы бузу узняць.</p>
<p>А тут жа скаргаў многа,</p>
<p>Іх трэба развязаць.</p>
<p> </p>
<p>Пасля пайшлі навалам,</p>
<p>І ўсе як ёсць адно.</p>
<p>Падняўся гэткі галас,</p>
<p>Што рыба ўся — на дно.</p>
<p> </p>
<p>— Да пчол мы непасрэдна,</p>
<p>Умейце пчол любіць.</p>
<p>Мы сем’і вулляў бедных</p>
<p>Павінны тут злучыць.</p>
<p> </p>
<p>— А мы, вы, можа, чулі,</p>
<p>Чаго ж вам нас вініць,—</p>
<p>Раі багатых вулляў</p>
<p>Павінны разлучыць.</p>
<p> </p>
<p>— Нам трэба ўсе машыны</p>
<p>Як ёсць перапісаць!</p>
<p>— А мы, а мы павінны</p>
<p>Зламаныя спісаць.</p>
<p> </p>
<p>— Мы паглядзім, як травы...</p>
<p>— А мы таго-сяго...</p>
<p>— Мы ўсе тут дзеля справы,</p>
<p>А вы... а вы... чаго?</p>
<p> </p>
<p>І  да мяне так лоўка,</p>
<p>Бліжэй, бліжэй штораз:</p>
<p>— А дзе камандзіроўка,</p>
<p>Чаго вы тут між нас?</p>
<p> </p>
<p>— Адказ,— кажу я,— маю,</p>
<p>Калі ўжо так пайшло:</p>
<p>Даўно я паглядаю,</p>
<p>Каб меней вас было.</p>
<p> </p>
<p>Маглі б зрабіць і многа</p>
<p>Такія малайцы,</p>
<p>А то на ўсіх дарогах</p>
<p>Вы лішнія ганцы.</p>
<p> </p>
<p> </p>
<h3><a id="chapter143"></a>БУСЕЛ</h3>
<p>Я помню хаціну дзіцячых гадоў,</p>
<p>Падкову на збітым парозе,</p>
<p>Вялізнае, з дзедаву шапку, гняздо</p>
<p>Буслоў на высокай бярозе.</p>
<p> </p>
<p>Жылі з буслянятамі аж да зімы</p>
<p>Ды лёталі на сенажаці...</p>
<p>Казалі суседзі — шчаслівыя мы;</p>
<p>Я жыў, адчуваючы шчасце,</p>
<p> </p>
<p>Бо бачыў, як бусел імкліва ўзлятаў,</p>
<p>Імчаў на багнішчы, у лозы.</p>
<p>Я бегаў глядзець і не раз пазнаваў</p>
<p>Свайго са старое бярозы.</p>
<p> </p>
<p>А ён там паважна, як пан, пахаджаў,</p>
<p>Харч ловячы дзюбай-іголкай,</p>
<p>І  я ўсё на Ноя старога злаваў,</p>
<p>Што выпусціў поскудзі столькі.</p>
<p> </p>
<p>Я звычкі бусловы пасля адгадаў,</p>
<p>Я зведаў бусловы настроі,</p>
<p>Ён клёкатам часта мне спаць не даваў,</p>
<p>Ды я не злаваўся на тое.</p>
<p> </p>
<p>І дружба была найсардэчная ў нас,</p>
<p>Здавалася мне так малому,</p>
<p>Бо я сумаваў, паглядаў увесь час,</p>
<p>Чакаючы бусла дадому.</p>
<p> </p>
<p>Чаго не пазнаеш у тыя гады!</p>
<p>Я вёў з ім ад сэрца размовы,</p>
<p>Я чуў, як вітаўся са мной ён тады</p>
<p>Буслінай адрывістай мовай.</p>
<p> </p>
<p>А як маё сэрца шчымела ў смузе —</p>
<p>У вырай пачаў ён збірацца,</p>
<p>Стаяў, задумёны, на доўгай назе,</p>
<p>Як флюгер на панскім палацы.</p>
<p> </p>
<p>А потым праз зіму яго не было.</p>
<p>Ды зноў па вясновай дарозе,</p>
<p>Здавалася, бусел прыносіў цяпло</p>
<p>І ўборы старэнькай бярозе.</p>
<p> </p>
<p>Калі я пабольшаў, да новых шляхоў</p>
<p>Пазвала вучоба і праца,</p>
<p>Я мусіў ад’ехаць на многа гадоў</p>
<p>І  з буслам сваім развітацца.</p>
<p> </p>
<p>За вёснамі вёсны шумелі, ішлі...</p>
<p>Вярнуўся дахаты я сталым.</p>
<p>Другія буслы на бярозе жылі,</p>
<p>Даўнейшага друга не стала.</p>
<p> </p>
<p>Гады адыходзяць, імкнуць чарадой,</p>
<p>Адно не жадаюць вяртацца.</p>
<p>Буслы прылятаюць заўсёды вясной,</p>
<p>Свайго не магу дачакацца.</p>
<p> </p>
<p> </p>
<h3><a id="chapter144"></a>ВЕРАСНЁЎСКІЯ ВЯТРЫ</h3>
<p>Прыйшлі вятры, і хмараў статкі</p>
<p>Нагналі песень дажджавых</p>
<p>І жоўтыя паклалі латкі</p>
<p>На ўборы паркаў гарадскіх.</p>
<p> </p>
<p>Здаецца, вежы так намоклі,</p>
<p>У хмарах, што ў капелюшах,</p>
<p>І ліхтары, як быццам кроплі,</p>
<p>Дрыжаць на тонкіх правадах.</p>
<p> </p>
<p>А трубы дахаў плачуць, плачуць,</p>
<p>Уздоўж праспектаў ручайкі.</p>
<p>І толькі гальштукаў дзіцячых</p>
<p>Мільгаюць ярка аганькі.</p>
<p> </p>
<p> </p>
<h3><a id="chapter145"></a>ПАДКІНЬ</h3>
<p>У райцэнтры Беражок</p>
<p>Жыў адзін працаўнічок.</p>
<p>Хоць па прозвішчу быў Грынь,</p>
<p>Зваў народ яго «Падкінь».</p>
<p>Даў народ яму імя</p>
<p>І, як кажуць, недарма!</p>
<p>Працаваў не вельмі ён,</p>
<p>А на вока быў жадзён,</p>
<p>Сена ўбачыць на гумне:</p>
<p>— Хоць вазок падкіньце мне! —</p>
<p>Збожжа звозіцца на ток:</p>
<p>— Ну падкіньце, хоць мяшок...—</p>
<p>Ходзяць качкі чарадой:</p>
<p>— Не шкадуйце вы адной! —</p>
<p>Дзе б ні ездзіў,</p>
<p>Дзе б ні быў,</p>
<p>Ён адно: «Падкінь!» — прасіў.</p>
<p>То падкіньце гусачка,</p>
<p>То падкіньце парсючка!</p>
<p>І нямала дзівакоў</p>
<p>Падкідалі індзюкоў,</p>
<p>Падкідалі свінакоў,</p>
<p>Падкідалі куранят,</p>
<p>Збожжа, бульбы,</p>
<p>Сена шмат...</p>
<p>Ды агледзеўся народ —</p>
<p>Як падкінуў восем год.</p>
<p>Ёсць надзея, што дамоў</p>
<p>Грынем з’явіцца ён зноў.</p>
<p> </p>
<p> </p>
<h3><a id="chapter146"></a>ЧОРНАЕ МОРА, БАЛТЫЙСКАЕ  МОРА...</h3>
<p>Таму шмат стагоддзяў — не злічыш, як многа,</p>
<p>Відаць, як узніклі і воды і горы,</p>
<p>Далёка-далёка адно ад другога —</p>
<p>Чорнае мора,</p>
<p>Балтыйскае мора.</p>
<p> </p>
<p>Быў лапаць лазовы, а што за абутва?</p>
<p>І кій ядлаўцовы — не поезд вам скоры,</p>
<p>І мала было тых, хто бачыў абудва —</p>
<p>Чорнае мора,</p>
<p>Балтыйскае мора.</p>
<p> </p>
<p>Хадзіў на Турэччыну дзед мой салдатам,</p>
<p>Дарогу пасля ўспамінаў ён з дакорам,</p>
<p>Казаў, што не знаў, як вярнуцца дахаты</p>
<p>З  гэтага самага</p>
<p>Чорнага мора.</p>
<p> </p>
<p>Не знаў ён, што прыйдзе часіна такая,</p>
<p>Ледзь жыў ён у нетрах дрымотнага бору,</p>
<p>Што Нёман і Прыпяць, Дняпро паяднаюць</p>
<p>Чорнае мора,</p>
<p>Балтыйскае мора.</p>
<p> </p>
<p>А каб я ды дзеду калісьці зазначыў,</p>
<p>Што людзі такое прыдумаюць, створаць,</p>
<p>Сказаў бы: — Пабойся ты бога, не ўбачыць</p>
<p>Чорнае мора</p>
<p>Балтыйскага мора.</p>
<p> </p>
<p>Няма майго дзеда, і вельмі мне шкода,</p>
<p>Што ён не дазнаўся, загінуўшы ў горы,</p>
<p>Што злучаны будуць у нас назаўсёды</p>
<p>Чорнае мора,</p>
<p>Балтыйскае мора.</p>
<p> </p>
<p>Над роўняй канала, над водным крышталем</p>
<p>Стаяць будуць сосны, нібыта ў дазоры,</p>
<p>Т, можа, пад Мінскам змяшчаюцца хвалі</p>
<p>Чорнага мора,</p>
<p>Балтыйскага мора.</p>
<p> </p>
<p>І мроіцца сёння так сэрцу паэта —</p>
<p>Плывуць параходы з далёкіх прастораў,</p>
<p>Не толькі з Турэччыны — з цэлага свету,</p>
<p>З Чорнага мора</p>
<p>У Балтыйскае мора.</p>
<p> </p>
<p>Я мару — у госці яны прыплываюць.</p>
<p>Страчаюць іх шчыра і сёлы і горад,</p>
<p>Дзяўчаты і дзеці вянкамі вітаюць</p>
<p>Чорнае мора,</p>
<p>Балтыйскае мора!</p>
<p> </p>
<p> </p>
<h3><a id="chapter147"></a>ШЧАСЦЕ</h3>
<p>Ранкам я ўстану,</p>
<p>сонца сустрэну, як выблісне з бору —</p>
<p>Шчасце!</p>
<p> </p>
<p>Выйду на поле —</p>
<p>роўна за трактарам скібы кладуцца —</p>
<p>Шчасце!</p>
<p> </p>
<p>Чую, з-за рэчкі,</p>
<p>з дна катлавана, бульдозер азваўся —</p>
<p>Шчасце!</p>
<p> </p>
<p>Гляну я ўдалеч,</p>
<p>рунь распасцерлася песняй зялёнай —</p>
<p>Шчасце!</p>
<p> </p>
<p>Бачу — дзяўчына,</p>
<p>яна над рамонкам хіліцца нізка —</p>
<p>Шчасце!</p>
<p> </p>
<p>Дзеці з пясочку хаткі будуюць</p>
<p>уважна, задумна —</p>
<p>Шчасце!</p>
<p> </p>
<p>Недзе зязюля кувае бясконца,</p>
<p>дзякуй, зязюля,—</p>
<p>Шчасце!</p>
<p> </p>
<p>Вось і прыходзіць радок мне на памяць,</p>
<p>можа, і добры —</p>
<p>Шчасце!</p>
<p> </p>
<p> </p>
<h3><a id="chapter148"></a>ВЕТРАНАЯ</h3>
<p>Так усе гавораць</p>
<p>Аб нашай Альжбеце:</p>
<p>— Што з яе ты возьмеш,</p>
<p>Не дзяўчына — вецер...</p>
<p> </p>
<p>Сёння з трактарыстам</p>
<p>Бавіцца, гуляе,</p>
<p>Заўтра гарманісту</p>
<p>Вочкамі міргае.</p>
<p> </p>
<p>Кажа, агранома</p>
<p>Ёй занадта шкода,</p>
<p>На спатканне ж ходзіць</p>
<p>Да рахункавода.</p>
<p> </p>
<p>І хто ні прыедзе —</p>
<p>Не дае спакою.</p>
<p>Ветраная... ветраная...</p>
<p>Слых ідзе за ёю.</p>
<p> </p>
<p>І шкадуюць часам,</p>
<p>І смяюцца людзі:</p>
<p>— Шмат яна шукае,</p>
<p>Аднаго не будзе!</p>
<p> </p>
<p> </p>
<h3><a id="chapter149"></a>КЛОПАТЫ</h3>
<p>Ганка сеяла лянок,</p>
<p>Прыбірала потым...</p>
<p>Нарабіў жа «Огонёк»</p>
<p>Дзеўчыне клапоту.</p>
<p> </p>
<p>Напісаў: «Яна герой</p>
<p>У здабытках новых»,</p>
<p>Даў на вокладцы сваёй</p>
<p>Здымак адмысловы.</p>
<p> </p>
<p>Надзвычайнае красы</p>
<p>Твар на ім дзявочы —</p>
<p>Быццам кужаль валасы,</p>
<p>Што крыніца вочы.</p>
<p> </p>
<p>Зубы тыя, што часнок,</p>
<p>Выгнутыя броўкі...</p>
<p>Пакладзеш ты «Огонёк»</p>
<p>Ды возьмеш ізноўку.</p>
<p> </p>
<p>Многа ў Ганкі пекнаты,</p>
<p>Для хлапцоў натхнення...</p>
<p>Да яе пайшлі лісты —</p>
<p>Тысяча, не меней!</p>
<p> </p>
<p>Знекуль здалі, з-пад Карпат,</p>
<p>Дзе вышынь нямала,</p>
<p>Піша гвардыі сяржант,</p>
<p>Каб яго чакала.</p>
<p> </p>
<p>Стуль, Арагві дзе бяжыць,</p>
<p>Б’е хлапец у грудзі:</p>
<p>«Не магу я далей жыць,</p>
<p>Як маёй не будзеш».</p>
<p> </p>
<p>Піша ёй  чабан-герой:</p>
<p>«Пакахаў аддана...»</p>
<p>Лейтэнанты пішуць ёй,</p>
<p>Нават капітаны.</p>
<p> </p>
<p>Хто вітанне шле, паклон,</p>
<p>Хто да сэрца рвецца...</p>
<p>Носіць пісьмы паштальён,</p>
<p>Носіць і злуецца.</p>
<p> </p>
<p>Стаў худзюшчы, што кашчэй.</p>
<p>Прынясе іх многа —</p>
<p>Кіне моўчкі і хутчэй</p>
<p>Верне да парога.</p>
<p> </p>
<p>Што было б далей з таго,</p>
<p>Я і сам не знаю.</p>
<p>Раз пачуў ён:—</p>
<p>Аднаго Я цябе кахаю.</p>
<p> </p>
<p> </p>
<h3><a id="chapter150"></a>КАЛІ ПРЫЕДУ</h3>
<p>Калі прыеду ў вёску нашу</p>
<p>І папрашу ў цябе паесці —</p>
<p>Стаўчы мне бульбяную кашу,</p>
<p>Засквар, чым маеш ты, нарэшце.</p>
<p> </p>
<p>А ёсць кілбаска — пахваліся,</p>
<p>Грыбкоў падкінь ты усялякіх,</p>
<p>Пастаў вялізную мне місу</p>
<p>Капусты кіслае для смаку.</p>
<p> </p>
<p>Падай, як некалі бывала,</p>
<p>(Бо змалку не змяніў я густу)</p>
<p>Скрылёў з пяток сырога сала</p>
<p>І хлеба ўкрой, як трэба, лусту.</p>
<p> </p>
<p>Таго, што ў полі гадаваўся,</p>
<p>З дажджамі, з сонцам вёў размовы,</p>
<p>Таго, што ў печы красаваўся</p>
<p>На лісці восеньскім, кляновым.</p>
<p> </p>
<p>Ну, а пасля ты, як вядзецца,</p>
<p>Мо пачастуеш хлебным квасам.</p>
<p>За ўсё падзякую ад сэрца</p>
<p>І падужэю я адразу!</p>
<p> </p>
<p> </p>
<h3><a id="chapter151"></a>ПТУШНІЦА</h3>
<p>Нідзе такой не знойдзеш квочкі,</p>
<p>Каб столькі зразу гадаваць.</p>
<p>Сачыць, як жоўтыя камочкі</p>
<p>Спрабуюць на нагах стаяць.</p>
<p> </p>
<p>Яны ж растуць. Іх трэба песціць</p>
<p>І забяспечыць мацыён,</p>
<p>Упору даць папіць, паесці,</p>
<p>У час праводзіць іх на сон.</p>
<p> </p>
<p>Пяройдуць дні, пяройдуць ночы,</p>
<p>Яны бялеюць грамадой,</p>
<p>Глядзіш — і крыламі лапочуць,</p>
<p>Вось-вось успырхнуць над зямлёй.</p>
<p> </p>
<p>Стаіць ад ранку да заходу</p>
<p>Курыны гоман за гумном.</p>
<p>Убачаць птушніцу — заўсёды</p>
<p>Імчаць імкліва, сугрунём,</p>
<p> </p>
<p>Бо зерне пад яе рукою</p>
<p>Бяжыць з каша, як з ручая.</p>
<p>Бялюткім воблакам пад ёю</p>
<p>Уся птушыная сям’я.</p>
<p> </p>
<p> </p>
<h3><a id="chapter152"></a>ВЕЦЕР І  БУРА</h3>
<p>Можна заўважыць</p>
<p>па рознай прыкмеце,</p>
<p>Як пачынаецца</p>
<p>вецер.</p>
<p>Спачатку</p>
<p>ледзь-ледзь</p>
<p>задрыжыць павуцінка,</p>
<p>Яе падтрымае</p>
<p>лістамі асінка,</p>
<p>Пройдзе мясцінамі</p>
<p>шэрань па рэчцы,</p>
<p>Крылца пчалінае</p>
<p>ўспырхне на кветцы.</p>
<p>Провад зашэпча штосьці</p>
<p>над шляхам.</p>
<p>Ўгору памкнецца</p>
<p>саломінка з даху.</p>
<p>Потым як дзьмухне —</p>
<p>узрушацца лозы.</p>
<p>Следам прыгнуцца</p>
<p>малыя бярозы,</p>
<p>З вішань пасыплюцца долу</p>
<p>каралі,</p>
<p>Жытам пракоцяцца</p>
<p>буйныя  хвалі,</p>
<p>Зойдуцца ўраз галчаняты</p>
<p>ў трывозе,</p>
<p>Слупам узнімецца</p>
<p>пыл на дарозе.</p>
<p>Дзіка завые —</p>
<p>бор адгукнецца,</p>
<p>Нават на студні</p>
<p>асвер скаланецца.</p>
<p>Рознае птаства</p>
<p>прагоніць ён з вуліц,</p>
<p>Пеўня з дрывотні</p>
<p>сарве,</p>
<p>перакуліць,</p>
<p>Пашкуматае</p>
<p>копны  ён смела,</p>
<p>Бачыш — страха</p>
<p>аж угору ўзляцела...</p>
<p>З чорнымі хмарамі</p>
<p>ладзіць ігрышча —</p>
<p>Скача і свішча...</p>
<p>Скача і свішча...</p>
<p>Вецер і з хмарамі</p>
<p>любіць змагацца,</p>
<p>Хмары разгоніць,</p>
<p>ды сілы ўжо страціць.</p>
<p>З высі магутнае сонца.</p>
<p>Як гляне —</p>
<p>Ветру</p>
<p>нізвання!</p>
<p>Так было з ветрам.</p>
<p>Знік  ён па часе.</p>
<p>Помню,</p>
<p>як бура ў мяне пачалася.</p>
<p>Дзеўчына,</p>
<p>быццам матыль, мільганула,</p>
<p>Позіркам</p>
<p>ціхім мне грудзі кранула.</p>
<p>І абыякавасць</p>
<p>зрушыла трошкі</p>
<p>Смехам срабрыстым,</p>
<p>як звонкім гарошкам.</p>
<p>Думы ж аблытала</p>
<p>светлай касою,</p>
<p>Потым звяла мяне</p>
<p>плыткай хадою,</p>
<p>Неяк, прыпаўшы</p>
<p>тварам да твару,</p>
<p>Ўшчэнт спапяліла</p>
<p>сінеючым жарам.</p>
<p>Дрэўцам я кволым</p>
<p>прад ёй захістаўся —</p>
<p>Бура ў грудзях маіх,</p>
<p>бура ўзнялася.</p>
<p>Сэрца то ў бездань,</p>
<p>то ў неба кідае,</p>
<p>Быццам той човен</p>
<p>на хвалях гайдае.</p>
<p>Стаў я з гадамі,</p>
<p>як дуб крамяністы,</p>
<p>Толькі прад ёю</p>
<p>схіляюся лістам.</p>
<p>Часам да долу</p>
<p>паду галавою,</p>
<p>Жвір на дарозе</p>
<p>абсыплю расою.</p>
<p>Часам прашу я:</p>
<p>— Бура, ўжо годзе!</p>
<p>Яна ж не праходзіць!</p>
<p>Яна ж не праходзіць!</p>
<p> </p>
<p> </p>
<h3><a id="chapter153"></a>АЛЕКСАНДРЫНА</h3>
<p>Мне на забыцца песні той даўняе вясны:</p>
<p>— На Мурамскай дарожцы стаялі тры сасны...</p>
<p> </p>
<p>Хадзілі мы, спявалі, і з песняй ты цвіла.</p>
<p>Александрына, помніш, якою ты была?</p>
<p> </p>
<p>Цяпер магу прызнацца, тады пачаў кахаць,</p>
<p>Цябе з ніякай кветкай не мог я параўнаць.</p>
<p> </p>
<p>Сказаць, што васілёчак, дык фарба ў ім адна,</p>
<p>Сказаць, што ты лілея,— сцюдзёная ж яна.</p>
<p> </p>
<p>Сказаць, што ты званочак... Ды ўсіх жа мала іх!..</p>
<p>Такою ты здалася ў семнаццаць год маіх.</p>
<p> </p>
<p>Мінула часу многа. Мне навявалі сны,</p>
<p>Як дзесьці на дарожцы стаялі тры сасны.</p>
<p> </p>
<p>Прайшлі вясна, і лета, і восень, і зіма...</p>
<p>Александрына, дзе ты? Шукаю я — няма!</p>
<p> </p>
<p> </p>
<h3><a id="chapter154"></a>*  *  *</h3>
<p>З-пад сосен бору,</p>
<p>З-пад ялінкі</p>
<p>Бяжыць ручай такі маленькі,</p>
<p>Збярэш яго, здаецца, у жменьку,</p>
<p>А ён імчыцца ўдаль жывінкай,</p>
<p>Кідаючы між лугу след...</p>
<p> </p>
<p>Нібы гарошынка</p>
<p>Малая,</p>
<p>І  я за ім аднойчы ўранку,</p>
<p>З бацькоўскага сышоўшы ганку</p>
<p>(Часіна мне прыйшла такая),</p>
<p>Сцяжынкай пакаціўся ў свет.</p>
<p> </p>
<p> </p>
<h3><a id="chapter155"></a>ДВА БАЛЬШАКІ</h3>
<p>Прыехаў я ў вёску</p>
<p>Вясновымі днямі,</p>
<p>Сустрэўся я ў полі</p>
<p>З двума бальшакамі.</p>
<p> </p>
<p>І розніцу ўбачыў</p>
<p>Адразу між імі —</p>
<p>Нібы дзве эпохі</p>
<p>Ляжаць прад вачыма.</p>
<p> </p>
<p>Я новай дарогай</p>
<p>Спяшаю дадому,</p>
<p>Старая — з дзяцінства</p>
<p>Таксама вядома.</p>
<p> </p>
<p>Па ёй вандраваў я</p>
<p>Раз тысячу, можа —</p>
<p>На старым гасцінцы</p>
<p>Сівыя бярозы.</p>
<p> </p>
<p>Мне бабка малому</p>
<p>Даўно гаварыла,</p>
<p>Што іх Кацярына</p>
<p>Калісьці садзіла.</p>
<p> </p>
<p>З рыдлёўкай царыцу</p>
<p>Ўяўляў я, няйначай,</p>
<p>Ды толькі ніколі</p>
<p>Не здолеў пабачыць,</p>
<p> </p>
<p>Мільгнула царыца,</p>
<p>Растаяла з дымам...</p>
<p>Бальшак  жа даўнейшы</p>
<p>Увесь прад вачыма.</p>
<p> </p>
<p>Узгоркі. Нізіны.</p>
<p>Млынок ля рачулкі.</p>
<p>Пясок. Каляіны</p>
<p>Па самыя ўтулкі.</p>
<p> </p>
<p>Рыпяць панарады,</p>
<p>Драўляныя восі.</p>
<p>— Ціў-ціў...— як піскляты</p>
<p>Заводзяць калёсы.</p>
<p> </p>
<p>Калдобы пад тройняй</p>
<p>Вядзёрка гайдаюць,</p>
<p>І кроплямі дзёгаць</p>
<p>Свой след пакідае.</p>
<p> </p>
<p>Панурыя коні</p>
<p>Брыдуць аднастайна...</p>
<p>Такім быў, я помню,</p>
<p>Напі транспарт звычайны.</p>
<p> </p>
<p>Пабачыў бальшак наш</p>
<p>І смешнага многа,</p>
<p>Ды гэта было ўжо</p>
<p>Ў дні фэсту якога.</p>
<p> </p>
<p>Аж грукат, аж трэтар</p>
<p>Па лесе сасновым,</p>
<p>Навыскач імчыцца</p>
<p>Фарсун засцянковы.</p>
<p> </p>
<p>Каняку худую</p>
<p>Забэсціць, заморыць,</p>
<p>Каняка падохне,</p>
<p>А шляхціц з ганорам.</p>
<p> </p>
<p>Часамі глядзеў я</p>
<p>На пасце, улетку,</p>
<p>Як ездзіла панства,</p>
<p>Было гэта рэдка.</p>
<p> </p>
<p>Карэта, як хата,</p>
<p>Высозныя дугі,</p>
<p>Аж восьмера коней</p>
<p>Запрэжаны цугам.</p>
<p> </p>
<p>Адзінае масці</p>
<p>І ўсе закілзаны,</p>
<p>У грывах істужкі,</p>
<p>Хвасты падвязаны.</p>
<p> </p>
<p>Здаецца, што срэбрам</p>
<p>Бліскучым падкуты,</p>
<p>А пан, што індык той,</p>
<p>Чырвоны, надзьмуты.</p>
<p> </p>
<p>Сядзеў у карэце,</p>
<p>Ні з кім не вітаўся...</p>
<p>Скажу вам па праўдзе —</p>
<p>Я пана баяўся.</p>
<p> </p>
<p>Пан ездзіў найболей</p>
<p>У свята, ў нядзелю.</p>
<p>А тыдзень — сялянскія</p>
<p>Колы рыпелі.</p>
<p> </p>
<p>Бальшак старадаўні</p>
<p>Мне помніцца змалку,</p>
<p>Яго засталіся</p>
<p>Адны ўжо кавалкі.</p>
<p> </p>
<p>А побач пралегла</p>
<p>Шаша-піянерка,</p>
<p>Раўнюткая, чыстая,</p>
<p>Быццам люстэрка.</p>
<p> </p>
<p>Прыгледзься, як толькі</p>
<p>Дажджы выпадаюць,</p>
<p>Яліны і сосны</p>
<p>З яе паглядаюць.</p>
<p> </p>
<p>Яна, што стралою,</p>
<p>Наперад імчыцца,</p>
<p>Праз нашую вёску</p>
<p>Ажно да сталіцы.</p>
<p> </p>
<p>А рух неўгамонны,</p>
<p>А рух той няспынны,</p>
<p>Стаіш, пазіраеш —</p>
<p>Машыны, машыны...</p>
<p> </p>
<p>Мільгаюць, што кулі,</p>
<p>Нібыта на гонках,—</p>
<p>Праходзяць разважна</p>
<p>Двухтонкі, трохтонкі.</p>
<p> </p>
<p>Веласіпеды</p>
<p>Шыбуюць  памалу,</p>
<p>Набітыя торфам</p>
<p>Плывуць самазвалы.</p>
<p> </p>
<p>Вялізны аўтобус,</p>
<p>Загружаны цесна —</p>
<p>І раптам ўзлятае</p>
<p>Дзявочая песня.</p>
<p> </p>
<p>І кожнае слова</p>
<p>З той песні як быццам</p>
<p>На дрэвах, што побліз,</p>
<p>Як голуб, садзіцца.</p>
<p> </p>
<p>Дзяўчаты спяваюць,</p>
<p>Праносяцца хаты,</p>
<p>Іх маршам паходным</p>
<p>Страчаюць салдаты.</p>
<p> </p>
<p>У бронемашынах</p>
<p>За ротаю рота,</p>
<p>А ў небе над імі</p>
<p>Плывуць самалёты.</p>
<p> </p>
<p>Шаша не змаўкае</p>
<p>Цалюткімі днямі...</p>
<p>Цікава, як стрэнеш</p>
<p>Вяселле часамі.</p>
<p> </p>
<p>Хлапец пасядае</p>
<p>З любімай дзяўчынай,</p>
<p>Абсыпаны кветкамі ўсе,</p>
<p>Зелянінай.</p>
<p> </p>
<p>Сябры і сяброўкі</p>
<p>Спяваюць, гамоняць,</p>
<p>На хвілю не моўкнуць,</p>
<p>Іграюць гармоні.</p>
<p> </p>
<p>Глядзіш ты — і ўспомніш</p>
<p>Часы маладосці,</p>
<p>І трошку пад сэрцам</p>
<p>Узрушыцца штосьці.</p>
<p> </p>
<p>Ды хай сабе, сэрцам</p>
<p>І мы не старыя,</p>
<p>Шаша маладая,</p>
<p>Пяюць маладыя.</p>
<p> </p>
<p>Бальшак жа старэнькі</p>
<p>Адгрукаў, і годзе.</p>
<p>Другія ўжо людзі,</p>
<p>Другое стагоддзе!</p>
<p> </p>
<p> </p>
<h3><a id="chapter156"></a>ПАСЛАННЕ Ў КІЕЎ</h3>
<p> </p>
<div class="EPIGRAPH">
<p><i>Максіму Рыльскаму</i></p>
</div>
<div class="CLEAR"></div>
<p> </p>
<p>Мой човен па Дняпры плыве,</p>
<p>Сінее даль перад вачыма,</p>
<p>І думку, у сэрцы што жыве,</p>
<p>У Кіеў шлю я, да Максіма.</p>
<p> </p>
<p>Зварот крыху завольны мой,</p>
<p>Ды ў ім ніякае абразы,</p>
<p>Каго мы любім ўсёй душой —</p>
<p>Завём і Янкам і Тарасам.</p>
<p> </p>
<p>Няхай даруе мне Максім,</p>
<p>Ды я пішу ад сэрца, ўзнёсла.</p>
<p>Ён ціхі, добры друг усім —</p>
<p>Малым, і юным, і дарослым.</p>
<p> </p>
<p>Лягчэй з ягонай песняй жыць,</p>
<p>Завуць яго адданым сынам,</p>
<p>Ён на Ўкраіне мусіў быць,</p>
<p>І ёсць Максім на Украіне.</p>
<p> </p>
<p>Ён ходзіць з песняй паміж хат,</p>
<p>А ўбачыць ты яго наважыш,</p>
<p>Спытайся у Дняпра, ў Карпат —</p>
<p>Яны гукнуць яго адразу.</p>
<p> </p>
<p>Хай ён блукае між дуброў,</p>
<p>А мо працуе дзе рупліва,—</p>
<p>Дзе б ён ні быў, у круг сяброў</p>
<p>Прымчыць, як голуб варкатлівы.</p>
<p> </p>
<p>Сваю ён гутарку пачне,</p>
<p>Ў бяседу ўходзячы памалу,</p>
<p>Ён знойдзе слова ў гамане,</p>
<p>Якога ўсім нам не хапала.</p>
<p> </p>
<p>І мы пачуем гул Масквы,</p>
<p>Напеў сасновы Беларусі</p>
<p>І край цалінны, стэпавы,</p>
<p>Як быццам ён адтуль вярнуўся.</p>
<p> </p>
<p>Чалом табе, Максім, чалом!</p>
<p>Дарма цябе я скрозь шукаю.</p>
<p>Цяпер зіма. Ты за сталом</p>
<p>Старонкі даўнія гартаеш...</p>
<p> </p>
<p>Ўстаюць прыгонныя часы,</p>
<p>Спяваюць аб нядолі жнеі...</p>
<p>Твае сівыя валасы,</p>
<p>Здаецца мне, яшчэ бялеюць.</p>
<p> </p>
<p>Ты на душы адчуў мароз,</p>
<p>Па сэрцу слёзы жней ліліся...</p>
<p>Ды бачыў ты народу лёс,</p>
<p>Ірваўся сокалам у высі.</p>
<p> </p>
<p>Ты горды тым, што ў барацьбе</p>
<p>Умеў адпомсціць ён за раны,</p>
<p>І я так рады за цябе,</p>
<p>І слаўлю мужнага Багдана.</p>
<p> </p>
<p>Бо нашы сэрцы праз вякі</p>
<p>У братняй еднасці заўсёды.</p>
<p>Былі Багданавы палкі</p>
<p>І  ў нас. Ён з нашым быў народам.</p>
<p> </p>
<p>Да волі клаў Багдан масты,</p>
<p>Зарніцу ўбачыўшы на ўсходзе,</p>
<p>Каб тры сардэчныя браты</p>
<p>Жылі заўсёды ў добрай згодзе.</p>
<p> </p>
<p>Мінулі дні. Прайшлі гады...</p>
<p>Нас не зламаў ніякі вораг,</p>
<p>І мы цяпер і назаўжды,</p>
<p>Як сталь, з’яднаныя «Аўрорай».</p>
<p> </p>
<p>І ў нас бязмежны далягляд.</p>
<p>Які прастор! Як сонца свеціць!</p>
<p>Плячо  ў плячо, да брата — брат,</p>
<p>У бездань знікла ліхалецце.</p>
<p> </p>
<p>Цяжкі ўспамінак — старына...</p>
<p>Ды ў новы дзень ты заўжды крочыш.</p>
<p>Ты падыходзіш да акна,</p>
<p>І загараюцца зноў вочы.</p>
<p> </p>
<p>Інакшы дзень перад табой,</p>
<p>Усё хвалюе ў ім паэта —</p>
<p>Малыя шумнай грамадой</p>
<p>Са снегу зладзілі ракету.</p>
<p> </p>
<p>Гарэзны візгат, гоман, смех.</p>
<p>Шчаслівы час, якая доля!</p>
<p>І кружыць снег, і кружыць снег,</p>
<p>Такі бялюткі як ніколі.</p>
<p> </p>
<p>Сняжынкі — за адной адна —</p>
<p>Перад тваім паглядам таюць...</p>
<p>І ўжо не снег ідзе. Вясна</p>
<p>З прыполу кветкі растрасае.</p>
<p> </p>
<p>Зязюля села на вярбе,</p>
<p>Зашчоўкаў у кустах салоўка,</p>
<p>І ты — я ведаю цябе —</p>
<p>Ізноў збіраешся ў вандроўку.</p>
<p> </p>
<p>Прыкінуўшы маршрут не раз,—</p>
<p>А сцежак у цябе без ліку —</p>
<p>Бярэш ты вуды і ў запас</p>
<p>Кладзеш кацельчык невялікі.</p>
<p> </p>
<p>Каб пры удачы, як зара</p>
<p>Асядзе недзе за барамі,</p>
<p>Наўкруг маленькага кастра</p>
<p>Пагаманіць як след з сябрамі.</p>
<p> </p>
<p>З табой сустрэцца кожны рад,</p>
<p>Паразважаць пры ясных зорах,</p>
<p>Сяброў цябе чакае шмат,</p>
<p>І мы чакаем на азёрах.</p>
<p> </p>
<p>Ты знаеш — іх нямала ў нас,</p>
<p>А ў іх — табе даўно вядома —</p>
<p>Пятляе плотка, ходзіць язь,</p>
<p>Шчупак стаіўся нерухома.</p>
<p> </p>
<p>Дык выбірай  куток любы:</p>
<p>Браслаўе, Лукамля ці Нарач;</p>
<p>Стаяць пад Свіцяззю дубы</p>
<p>І пра цябе таксама мараць.</p>
<p> </p>
<p>Іх верхавінне — цэлы дом,</p>
<p>Чуцён далёка іхні голас...</p>
<p>Міцкевіч быў пад іх шатром,</p>
<p>Твае сябры — Купала, Колас...</p>
<p> </p>
<p>Ты ў нас і гаспадар і госць,</p>
<p>Цябе, як брата, здаўна знаем,</p>
<p>Дык прыязджай, гамонка ёсць,</p>
<p>А ў дружбакоў — няма ёй краю!</p>
<p> </p>
<p> </p>
<h3><a id="chapter157"></a>КАМУНАРЫ ЖЫВУЦЬ!</h3>
<p>Камунары жывуць, бачу іх,</p>
<p>не, яны не забіты!</p>
<p>Пэр-Ляшэз, я стаю прад табой</p>
<p>з галавой непакрытай.</p>
<p> </p>
<p>Пэр-Ляшэз! Мужнасць храбрых</p>
<p>ніколі не можа забыцца.</p>
<p>Вось і я тут стаю,</p>
<p>каб героям тваім пакланіцца.</p>
<p> </p>
<p>Спяць героі ў зямлі,</p>
<p>але ў іх незгасальная сіла.</p>
<p>Я зрываю лісток з іхняй сціплай,</p>
<p>славутай магілы.</p>
<p> </p>
<p>І да сэрца кладу,</p>
<p>а яно, ўсхваляванае, б’ецца,</p>
<p>І яно гарачэй</p>
<p>і Ў грудзях, быццам крэмень, здаецца.</p>
<p> </p>
<p>Многа роздуму ў ім</p>
<p>прад сцяною пахмурай, суровай,</p>
<p>І жаданне ў яго</p>
<p>з камунарамі весці размову.</p>
<p> </p>
<p>Камунары жывуць,</p>
<p>хай загінула ў бойцы нямала,</p>
<p>Ды на цэлы сусвет</p>
<p>у Кастрычнік іх зорка заззяла.</p>
<p> </p>
<p>І расце і расце,</p>
<p>і шырэй і шырэй  узрастае</p>
<p>Камунараў сцяна непахіснае волі,</p>
<p>жывая.</p>
<p> </p>
<p>Камунараў сцяна,</p>
<p>што сабой прыкрывае народы.</p>
<p>Не зламалі яе аніякія буры,</p>
<p>нягоды.</p>
<p> </p>
<p>Над кагортай байцоў</p>
<p>горда ленінскі сцяг развінаўся,</p>
<p>Хто прабіць спрабаваў —</p>
<p>аб граніт той сцяны разбіваўся.</p>
<p> </p>
<p>Камунары жывуць,</p>
<p>і ніхто не ўзлятаў так высока.</p>
<p>Пэр-Ляшэз, чуеш ты</p>
<p>камунараў магутныя крокі.</p>
<p> </p>
<p>Чуеш — гімн іх гучыць,</p>
<p>быццам гром па-над цэлым сусветам.</p>
<p>Камунары ідуць,</p>
<p>і ўжо блізка да яснае мэты!</p>
<p> </p>
<p> </p>
<h3><a id="chapter158"></a>БЕЛАРУСКІЯ ШАХЦЁРЫ</h3>
<p>Хадзілі мы ўслед за адной баразной,</p>
<p>Парваўшы зямлю на шматкі,</p>
<p>І нетраў глыбей, чым крывуляй-сахой,</p>
<p>Не краталі мы праз вякі.</p>
<p> </p>
<p>Касілі мы травы, аралі палі,</p>
<p>Сваё будавалі жытло,</p>
<p>А шахтаў глыбокіх на нашай зямлі</p>
<p>Ніколі яшчэ не было.</p>
<p> </p>
<p>Спрадвеку ішло ад дзядоў да бацькоў:</p>
<p>— Нічога не знойдзеш у нас...</p>
<p>Далёка ж, на шахты, нямала хлапцоў</p>
<p>Хадзіла ў заробкі не раз.</p>
<p> </p>
<p>Вярнуўшыся, ўсё ўспаміналі забой,</p>
<p>Мы чулі пра цуды ад іх,</p>
<p>Прызнацца, хварэлі нямала душой,</p>
<p>Што скарбаў не маем такіх.</p>
<p> </p>
<p>І гэтак жылі б мы між хмурых сяліб,</p>
<p>Дык дзякуй жа новым часам —</p>
<p>Мы ўвысь узняліся, мы глянулі ўглыб,</p>
<p>І тайны раскрыліся нам.</p>
<p> </p>
<p>Стуль скарбы ўзнімаем умелай рукой,</p>
<p>Штораз багацее наш дом,</p>
<p>Багаццяў тых хопіць, каб вечнай красой</p>
<p>Усё гаманіла кругом.</p>
<p> </p>
<p>Мне радасна: сёння задумлівы бор</p>
<p>На шахты з павагай глядзіць.</p>
<p>Таварыш шахцёр, беларускі шахцёр,—</p>
<p>Як хораша гэта гучыць!</p>
<p> </p>
<p> </p>
<h3><a id="chapter159"></a>СПЯЦОЎКА</h3>
<p>Калі я спяцоўку сваю апранаю</p>
<p>І тут жа адчую — яна па плячах,—</p>
<p>Я быццам дужэю, нібы вырастаю,</p>
<p>Раблюся спрытнейшым ва ўласных вачах.</p>
<p> </p>
<p>У цэх уваходжу крыху ў хваляванні.</p>
<p>Машыны, як быццам жывыя, стаяць,</p>
<p>Працуюць і лічаць — мнажэнне, складанне...</p>
<p>Я з імі люблю размаўляць.</p>
<p> </p>
<p>А колькі сяброў тут умелых, адданых,</p>
<p>Майстрамі па сэрцу здаюцца яны...</p>
<p>Стаяць за варштатамі, што капітаны,</p>
<p>Ім даляў прыгожых абрысы відны.</p>
<p> </p>
<p> </p>
<h3><a id="chapter160"></a>ЗАЙЗДРАСЦЬ</h3>
<p>Усхваляваны я без меры,</p>
<p>Прызнацца, зайздрасць уваччу,</p>
<p>Калі гляджу на піянераў</p>
<p>Ля манумента Ільічу.</p>
<p> </p>
<p>Бо, як дзіця, сабе наважыў,</p>
<p>Каб як магло такое стаць,</p>
<p>Каб мог стаяць я з імі разам</p>
<p>І клятву першы раз даваць.</p>
<p> </p>
<p>Каб мог сядзець за партай</p>
<p>сёння,</p>
<p>Хадзіць з мадэлямі ў гурток,</p>
<p>Каб паміж гальштукаў чырвоных</p>
<p>І мой свяціўся аганёк.</p>
<p> </p>
<p>І я стаяў у дружным строі</p>
<p>З вялікай верай у грудзях,</p>
<p>І я пад ленінскай рукою</p>
<p>Выходзіў у далёкі шлях.</p>
<p> </p>
<p>А сёння ў шлях,</p>
<p>што ён азначыў,</p>
<p>Ідуць і дочкі і сыны,</p>
<p>І я выразна, добра бачу</p>
<p>Той свет, куды ідуць яны.</p>
<p> </p>
<p> </p>
<h3><a id="chapter161"></a>ПЕНСІЯНЕР</h3>
<p>Заўжды рухавы і натхнёны,</p>
<p>Гатовы зноў ісці ў паход,</p>
<p>Хоць ты ўжо з кніжкай пенсіённай</p>
<p>Знаёмы, і не першы год.</p>
<p> </p>
<p>Часіна гэткая прыпала,</p>
<p>Сваё адгрукалі гады.</p>
<p>І хоць на кіцелі бывалым</p>
<p>Пагонаў даўнія сляды —</p>
<p> </p>
<p>Ты да ўсяго цікавасць маеш</p>
<p>Па добрым звычаю здавён —</p>
<p>І востра вока заўважае,</p>
<p>І сэрца неспакойны тон.</p>
<p> </p>
<p>І рухам войска на парадзе</p>
<p>Хвалюешся ты ад душы,</p>
<p>Дамоў ідзеш — зірнеш у садзе,</p>
<p>Як там гуляюць малышы.</p>
<p> </p>
<p>І  да ўсяго табе прычына —</p>
<p>Што ў парку Камунгас садзіў,</p>
<p>І быццам бы юнак з дзяўчынай</p>
<p>Не так як след загаварыў.</p>
<p> </p>
<p>І што ў будоўлю нам мільёны</p>
<p>Патрэбна ўдумна укладаць,</p>
<p>Відаць, раней, чым стадыёны,</p>
<p>Бальніцы варта будаваць.</p>
<p> </p>
<p>Сваімі дочкамі, сынамі</p>
<p>Ты не пацешышся ніяк,</p>
<p>Хоць часта, стрэўшыся з сябрамі,</p>
<p>Гаворыш ім: — А мы б вось так!..</p>
<p> </p>
<p>Аб мірных днях заўсёды марыш,</p>
<p>А ледзь пагроза загрыміць,</p>
<p>Ты кажаш так: — Эх, даць бы жару,</p>
<p>Мы ж ім давалі прыкурыць!</p>
<p> </p>
<p>За ўсім ты сочыш пільным вокам...</p>
<p>Не, ты ў дарозе не прыстаў,</p>
<p>Звык прымяраць усё навокал</p>
<p>Да ленінскіх вялікіх спраў.</p>
<p> </p>
<p> </p>
<h3><a id="chapter162"></a>НІШЧЫЦЦА ТУРМА</h3>
<p>Між экскаватараў кран завіхаецца,</p>
<p>У самазвалаў спачынку няма,</p>
<p>Крышацца сцены, краты ламаюцца —</p>
<p>Нішчыцца сёння турма.</p>
<p> </p>
<p>Царскага ладу цвярдыня жахлівая,</p>
<p>Па-над свабодай і розумам здзек,</p>
<p>Колькі змаганцаў з душою імкліваю</p>
<p>Ты пахавала навек!</p>
<p> </p>
<p>Колькі там волі людское знявечана,</p>
<p>Колькі вачэй не счакалі святла,</p>
<p>Колькі тут слёз і крыві чалавечае</p>
<p>Кожная цэгла ўзяла!</p>
<p> </p>
<p>Вышай і вышай сонца праменнае,</p>
<p>Новыя светлыя гмахі стаяць.</p>
<p>Веку праклятага глыбы каменныя</p>
<p>Радасна нам раскідаць.</p>
<p> </p>
<p>Прыйдзе часіна — не будзе і следу іх,</p>
<p>Знішчыцца й назва сама,</p>
<p>З кнігі нашчадкі толькі і ўведаюць</p>
<p>Чорнае слова — турма.</p>
<p> </p>
<p> </p>
<h3><a id="chapter163"></a>МАЙ ЗЯЛЁНЫ НА ПАРОГ</h3>
<p>Май зялёны на парог.</p>
<p>Ночка. Вішні белыя.</p>
<p>Ходзім мы з табой удвох,</p>
<p>Нібы звар’яцелыя.</p>
<p> </p>
<p>Не страчаліся з зімы.</p>
<p>Што ж мы не бяседуем,</p>
<p>І чаго жадаем мы,—</p>
<p>Самі мы не ведаем.</p>
<p> </p>
<p>Падае нам певень знак —</p>
<p>Блізка ўсход, світаецца,</p>
<p>Нашы ж рукі аніяк</p>
<p>Штось не разнімаюцца.</p>
<p> </p>
<p>Салаўіны галасок</p>
<p>У садах ваколіцы,</p>
<p>Месяц быццам назнарок</p>
<p>Сам не супакоіцца.</p>
<p> </p>
<p> </p>
<h3><a id="chapter164"></a>*  *  *</h3>
<p>Як пабачу тыя бровы,</p>
<p>Проста подбегам бягу...</p>
<p>Сам сабе пішу вымову,</p>
<p>Не глядзець жа — не магу.</p>
<p> </p>
<p>Як успомню — аж да рання</p>
<p>Не заснуць маім вачам,</p>
<p>Сам сабе даю спагнанне,</p>
<p>Толькі радачкі не дам.</p>
<p> </p>
<p>Знаю я — дарэмна мару,</p>
<p>Бо прыйшла мая зіма.</p>
<p>Сам сабе кладу я кару,</p>
<p>А ратунку ўсё няма!</p>
<p> </p>
<p> </p>
<h3><a id="chapter165"></a>ФРАНТАВЫЯ ДАРОГІ</h3>
<p>Горды сцяг перамогі.</p>
<p>Кроў братоў і сыноў.</p>
<p>Франтавыя дарогі</p>
<p>Грозных,</p>
<p>чорных гадоў.</p>
<p> </p>
<p>Дым уедлівы, горкі,</p>
<p>Сталі плаўленай гром,</p>
<p>Смерць пад кожным узгоркам,</p>
<p>Смерць пад кожным кустом.</p>
<p> </p>
<p>Мы ж дарогамі смерці</p>
<p>Непахісна ішлі,</p>
<p>Гора клала на сэрцы</p>
<p>След, як танк на зямлі.</p>
<p> </p>
<p>Ў ботах кірзавых ногі</p>
<p>Не маглі адпачыць.</p>
<p>Франтавыя дарогі,</p>
<p>Колькі вас,—</p>
<p>не злічыць!</p>
<p> </p>
<p>Шмат салдацкага поту</p>
<p>На шляхах палявых,</p>
<p>На багнішчы ў балотах,</p>
<p>На завалах лясных.</p>
<p> </p>
<p>Дождж асколачны з ветрам.</p>
<p>Шкуматала.</p>
<p>Гуло.</p>
<p>Нам вайны кіламетры</p>
<p>Браць не лёгка было.</p>
<p> </p>
<p>Многа згінула, многа</p>
<p>У змаганні цяжкім,</p>
<p>Франтавыя дарогі,</p>
<p>Вам вядома адным.</p>
<p> </p>
<p>Знаюць нашы шынелі,</p>
<p>Што прабіты не раз,—</p>
<p>Мы спачынку не мелі,</p>
<p>Помста рухала нас.</p>
<p> </p>
<p>За свабоду Айчыны</p>
<p>Біўся воін-салдат.</p>
<p>Мы дайшлі да Берліна,</p>
<p>Быў такі нам загад!</p>
<p> </p>
<p> </p>
<h3><a id="chapter166"></a>МУ І РАНА</h3>
<p>У Нарвегіі, дзе горы</p>
<p>Вадаспадамі прыбраны,</p>
<p>За палярным кругам горад</p>
<p>Му і Рана.</p>
<p> </p>
<p>Назва гучная такая,</p>
<p>Што цымбаламі найграна,</p>
<p>З ёй дзяцінства ўспамінаю —</p>
<p>Му і Рана.</p>
<p> </p>
<p>Прыгажун, стаіш пры лесе,</p>
<p>Да цябе мая пашана,</p>
<p>Не таму, што ты завешся</p>
<p>Му і Рана.</p>
<p> </p>
<p>Ты не толькі гэтым блізкі.</p>
<p>Прыгадаю — ў сэрцы рана.</p>
<p>Я стаю пры абеліску</p>
<p>Му і Рана.</p>
<p> </p>
<p>Пад высокім шпілем вострым</p>
<p>Многа смелых пахавана,</p>
<p>Спяць мае браты і сёстры,</p>
<p>Му і Рана.</p>
<p> </p>
<p>Мы дамоў іх клічам з болем,</p>
<p>Ды навек яны схаваны</p>
<p>Тут, табе прынёсшы волю,</p>
<p>Му і Рана.</p>
<p> </p>
<p>Горад белы, быццам з лёду,</p>
<p>Бляскам поўначы затканы,</p>
<p>Помні кроў сяброў з Усходу,</p>
<p>Му і Рана.</p>
<p> </p>
<p> </p>
<h3><a id="chapter167"></a>ЯБЛЫНЯ</h3>
<p>Глядзець на яблыню мне люба —</p>
<p>Прыберацца, як зацвіце,</p>
<p>Што маладыя так да шлюбу</p>
<p>Не прыбіраліся яшчэ.</p>
<p> </p>
<p>Сукенка срэбная, густая,</p>
<p>Зялёнай хваляй валасы,</p>
<p>І што ні кветка, дык жывая,</p>
<p>З вачамі зорнае расы.</p>
<p> </p>
<p>А завязь — быццам кроплі віснуць,</p>
<p>А набрыняюць спакваля.</p>
<p>Нібыта месячыкі бліснуць</p>
<p>Паміж бухматага галля.</p>
<p> </p>
<p>Іх сонца не спускае з вока,</p>
<p>Вятры ім навяваюць сны...</p>
<p>Глядзіш — паружавелі шчокі,</p>
<p>І ў вусны просяцца яны.</p>
<p> </p>
<p>Калі ж пачнуць да долу грукаць,</p>
<p>Бо абцяжарыць медзі сок,</p>
<p>Як аганёк, прымаю ў рукі</p>
<p>Я невялічкі цыганок.</p>
<p> </p>
<p>Чародкай птушак, маладая,</p>
<p>Сям’я антонавак пяе.</p>
<p>Слязу з антонаўкі сціраю,</p>
<p>Нялёгка ростань у яе.</p>
<p> </p>
<p>Ды ўспыхне зноў, я добра знаю,</p>
<p>Вясной, як скончыцца зіма.</p>
<p>Няма ва ўсім канца і краю,</p>
<p>Так, як і ў песні іх няма.</p>
<p> </p>
<p> </p>
<h3><a id="chapter168"></a>*  *  *</h3>
<p>А ці не досыць вам, здаецца,</p>
<p>Яго няславіць і чарніць?</p>
<p>Ягонае ад гора сэрца</p>
<p>Ужо чарней ад галаўні.</p>
<p> </p>
<p>Яго ў эпітэтах ганебных</p>
<p>Спавіла плётак дзераза,</p>
<p>Як дождж зямлі, яму патрэбна</p>
<p>Сяброўскай шчырасці сляза.</p>
<p> </p>
<p>І сэрца ўсе нягоды скіне,</p>
<p>Кроў заструменіць сугрунём,</p>
<p>На месцы той слязы галіна</p>
<p>Зялёна ўспыхне аганьком.</p>
<p> </p>
<p> </p>
<h3><a id="chapter169"></a>НАШЫМІ ВАЧАМІ</h3>
<p>Словы нашай велічнай Праграмы</p>
<p>Я чытаю ўважліва, натхнёна,—</p>
<p>То глядзяць не літары радкамі,</p>
<p>Гэта вочы зыркія мільёнаў.</p>
<p> </p>
<p>Вочы, што ў гадах не зналі зморы,</p>
<p>Вочы аднадумцаў і герояў.</p>
<p>Я гляджу ў іх, быццам у азёры,</p>
<p>Ўсё жыццё ўстае перада мною.</p>
<p> </p>
<p>Я гляджу, як паміж хваль высокіх</p>
<p>Ветразь мой удалячынь кіруе —</p>
<p>Ад дзядоў і прадзедаў здалёку</p>
<p>Аж туды, дзе марамі жыву я.</p>
<p> </p>
<p>За даўно мінулымі гадамі,</p>
<p>Што смугою шэраю пакрыты,—</p>
<p>Бачу ўсё, пяройдзенае намі,</p>
<p>Бачу ўсё, што намі перажыта.</p>
<p> </p>
<p>Кожны з нас адчуў і добра вызнаў</p>
<p>Зорку, што нам воляю заззяла.</p>
<p>Я ж гляджу ў той час, як камунізма</p>
<p>Над Еўропай толькі здань блукала.</p>
<p> </p>
<p>Бачу я народа шлях цярновы,</p>
<p>Кайданамі ён прасторы будзіць.</p>
<p>Пад арлом сатрапа двухгаловым</p>
<p>Стогнуць запрыгнечаныя людзі.</p>
<p> </p>
<p>Смерць з касою па дарогах крочыць,</p>
<p>Размахнецца — падае жывое.</p>
<p>За варштатам — згорблены рабочы,</p>
<p>Селянін — з гаротніцай-сахою.</p>
<p> </p>
<p>Продкаў сваіх бачу — пры лучыне</p>
<p>Над глінянай місай пасядаюць,</p>
<p>Лыжкамі драўлянымі нішчымнай</p>
<p>Лебядой мякіну заядаюць.</p>
<p> </p>
<p>Так да самай смерці з нараджэння</p>
<p>Добрага не бачана, не чута.</p>
<p>Світкі з зрэб’я — іхняе адзенне,</p>
<p>А лазовы лапаць — іх абутак.</p>
<p> </p>
<p>Дзень і ноч паміж пакутаў, плачу.</p>
<p>Каб забыцца — сцежка да сівухі,</p>
<p>Бо карчмар — найлепшы іх дарадчык.</p>
<p>За дакторак — брудныя шаптухі.</p>
<p> </p>
<p>Не глядзелі ў час той за малымі,</p>
<p>Ат, жыве, дык добра, што жывое,—</p>
<p>Так было і з продкамі маімі,</p>
<p>Так было, сябры мае, са мною.</p>
<p> </p>
<p>Адышоў той век цяжкі, суровы,</p>
<p>Шлях адкрыўся вольны для народа,</p>
<p>У народным гневе перуновым</p>
<p>Воля ярка ўспыхнула са ўсходу.</p>
<p> </p>
<p>Чую залп «Аўроры» над Нявою,</p>
<p>Бачу штурм я Зімняга гарачы,</p>
<p>Бачу сцяг чырвоны над зямлёю,</p>
<p>Леніна любімы воблік бачу.</p>
<p> </p>
<p>Бачу, як пайшлі ўсе грамадою</p>
<p>Да вялікай мэты без вагання.</p>
<p>Крокі аднадумцаў і герояў</p>
<p>У шляху не ведалі прыстання.</p>
<p> </p>
<p>Словы нашай велічнай Праграмы</p>
<p>Я чытаю ўважліва, натхнёна.</p>
<p>Мы сваімі ўласнымі рукамі</p>
<p>Ўсё зрабілі, а было, я помню:</p>
<p> </p>
<p>Хлеба васьмачок на чалавека,</p>
<p>Рэзрух, запусценне і няўрода,</p>
<p>Цягнікі маўклівыя на рэйках,</p>
<p>Трубы зледзянелыя заводаў.</p>
<p> </p>
<p>На прысмакі — хвост якой сялёдкі,</p>
<p>А на кашу — крышачку алею,</p>
<p>Да кален аблезлыя абмоткі,</p>
<p>На штанах палапленыя леі.</p>
<p> </p>
<p>Перамерзлі ў сцюжах мы нямала,</p>
<p>Шынялі дзіравыя насілі,</p>
<p>Нас цяплом «буржуйка» атуляла,</p>
<p>Колькі зім мы з ёй прагаманілі!</p>
<p> </p>
<p>Духам жа не паў былы гаротнік,</p>
<p>Мы нягоду чорную скарылі,</p>
<p>Акрыліў нас ленінскі суботнік,</p>
<p>Ленінскія планы акрылілі.</p>
<p> </p>
<p>І з руін заводы вырасталі,</p>
<p>Зацвіталі нібы збажыною,</p>
<p>Хоць адной рукой мы будавалі,</p>
<p>А знішчалі ворагаў другою.</p>
<p> </p>
<p>Мы змяталі іх з зямлі, як смецце,</p>
<p>Адлятаў з дарогі пан за панам.</p>
<p>Не, відаць, нідзе няма на свеце</p>
<p>Гэтакіх, як мы, загартаваных.</p>
<p> </p>
<p>Дзе такая сіла паўставала,</p>
<p>Каб у бойцы, ў голадзе і сцюжы</p>
<p>З той ліхой, драпежнаю навалай</p>
<p>Не схіснуцца, выстаяць, адужаць!</p>
<p> </p>
<p>Мы цагліну за цаглінай клалі,</p>
<p>Уставалі коміны пад неба,</p>
<p>Хоць сабе часамі адмаўлялі</p>
<p>Нат у тым, у чым была патрэба.</p>
<p> </p>
<p>Мы сваю пабудавалі хату,</p>
<p>Славілі жыццё ў ёй маладое...</p>
<p>Толькі набрыдзь, ліхадзеі-каты</p>
<p>Не далі пажыць нам у спакоі.</p>
<p> </p>
<p>Зноў пажары, зноўку кроў ракою,</p>
<p>Дзе ні глянеш — толькі гора, беды,</p>
<p>Бачу аднадумцаў і герояў,</p>
<p>Ды такіх, што свет яшчэ не ведаў.</p>
<p> </p>
<p>Што ішлі, як бессмяротны Данка,</p>
<p>Праз усе нягоды і віхуры,</p>
<p>Падалі з гранатамі пад танкі,</p>
<p>Засланялі сэрцам амбразуры.</p>
<p> </p>
<p>Скажа вам, як за Радзіму-маці</p>
<p>Здабывалі ў бітвах перамогу,</p>
<p>Кожная травінка сенажаці,</p>
<p>Кожная пясчынка на дарогах.</p>
<p> </p>
<p>Як, нягледзячы на боль і раны,</p>
<p>Смерці ў вочы пазіралі смела</p>
<p>Паміж тысяч храбрых і адданых</p>
<p>Кашавы, Матросаў і Гастэла.</p>
<p> </p>
<p>Слава непакорлівым і мужным,</p>
<p>Ім, героям, жыць і пасля смерці</p>
<p>З песняй пераможнаю на вуснах,</p>
<p>З Ільічовым іменем у сэрцы.</p>
<p> </p>
<p>Знішчана карычневая зграя,</p>
<p>Разарвана кратаў павуцінне.</p>
<p>Ты жывеш, працуеш, расцвітаеш</p>
<p>Край Саветаў, любая Айчына!</p>
<p> </p>
<p>А тваіх здабыткаў скрозь без ліку,</p>
<p>Што ні дзень мацнеюць нашы справы.</p>
<p>Слава нашай партыі вялікай,</p>
<p>Што вядзе да перамогі, слава!</p>
<p> </p>
<p>Словы нашай велічнай Праграмы</p>
<p>Я чытаю ўважліва, натхнёна,</p>
<p>Я гляджу наперад. За гадамі</p>
<p>Я ў жыцці, і я ў яго ўлюбёны.</p>
<p> </p>
<p>Быццам жыць мне многа давялося,</p>
<p>Не хварэю, нават не старэю,</p>
<p>Пад блакітнай далеччу нябёсаў</p>
<p>Бачу, як зямля ўся маладзее.</p>
<p> </p>
<p>Новыя магутныя каналы,</p>
<p>Мёртвы каларыт пустыні згінуў,</p>
<p>Там, дзе і расіны не бывала,—</p>
<p>Скрозь шумяць зялёныя галіны.</p>
<p> </p>
<p>Я зямлю заву такую раем,</p>
<p>Буйна збожжа ўстала над палямі,</p>
<p>Кожная травінка пазірае</p>
<p>З гушчароў расянымі вачамі.</p>
<p> </p>
<p>Па-над стэпам светлых песень гукі,</p>
<p>І азёраў і дуброваў многа,</p>
<p>Вежы станцый распасцерлі рукі,</p>
<p>Што абрус, раўнюткія дарогі.</p>
<p> </p>
<p>Хочаш — едзь на поўнач, хочаш — поўдзень,</p>
<p>Ты жаданым і карысным будзеш,</p>
<p>Месц пустэльных анідзе не знойдзеш,</p>
<p>Скрозь працуюць радасныя людзі.</p>
<p> </p>
<p>Дзе жывуць — турботы ўсе не знаюць,</p>
<p>Кожны дамагаецца чагосьці,</p>
<p>Брата брат ад сэрца паважае,</p>
<p>Ездзім часта да братоў у госці.</p>
<p> </p>
<p>Працы скрозь цікавае багата.</p>
<p>Выбірай па ўласнае ты волі,</p>
<p>Хочаш — пастаіш ты за варштатам,</p>
<p>Хочаш — напрацуешся на полі.</p>
<p> </p>
<p>Робіш ты і дбайна і старанна,</p>
<p>Скончыў — ні аб чым не клапаціся,</p>
<p>Ёсць усё — і ежа і адзенне,</p>
<p>Спачывай з сябрамі, весяліся.</p>
<p> </p>
<p>Гарады ушыр і ўвысь імкнуцца,</p>
<p>А калгасы ў квецені няйначай.</p>
<p>У вучобе, ў працы, у навуцы</p>
<p>Я цябе, народ, шчаслівым бачу.</p>
<p> </p>
<p>Нам бы жыць суладна і ў спакоі,</p>
<p>Толькі б дбаць аб радасцях і дзецях,</p>
<p>Як бы не хацелася нам зброі,</p>
<p>Ды бяда — ёсць ворагі на свеце.</p>
<p> </p>
<p>Крывіць іх, як некалі крывіла,</p>
<p>Наш здабытак велічны і важкі,</p>
<p>І хоць ворагаў радзеюць сілы,</p>
<p>Ды раздзьмуць пажар зусім не цяжка.</p>
<p> </p>
<p>Мала што нарымсціць безгаловым,</p>
<p>Можа стаць ім цеснаю планета.</p>
<p>Вось чаму у нас напагатове</p>
<p>Танкі, самалёты і ракеты.</p>
<p> </p>
<p>Мы трымаем іх не для пагрозы,</p>
<p>Даць адпор умелі мы спрадвеку,</p>
<p>Нашы планы ў роздуме цвярозым,</p>
<p>Наша мэта — шчасце чалавеку!</p>
<p> </p>
<p>Словы нашай велічнай Праграмы</p>
<p>Я чытаю ўважліва, натхнёна.</p>
<p>Клопат аб жывым шчырэйшы самы</p>
<p>Пачынаецца яшчэ з пялёнак.</p>
<p> </p>
<p>Светлыя і чорныя галоўкі</p>
<p>Любага няўрымслівага люду...</p>
<p>Бачу яслі, бачу я пляцоўкі,</p>
<p>Бачу я сады для вас паўсюды.</p>
<p> </p>
<p>Бачу, як уважна і ласкава</p>
<p>Прывучаюць вас усіх да працы,</p>
<p>Гульні вам і розныя забавы,</p>
<p>Школы вам і светлыя палацы.</p>
<p> </p>
<p>Кожны з вас як тая ручаіна</p>
<p>Ў акіяне нашага багацця.</p>
<p>Шмат шляхоў у роднае краіны,</p>
<p>І на кожным знойдзеце вы шчасце.</p>
<p> </p>
<p>Між сяброў я гордым не лічуся,</p>
<p>Лішні гонар — то перажытое,</p>
<p>Чалавек савецкі — ганаруся,</p>
<p>Што нашу я прозвішча такое.</p>
<p> </p>
<p>Так скажу, і сэрца б’ецца штосьці,</p>
<p>Як вазьму з мінулым параўнаю.</p>
<p>Чалавек савецкі сёння ў росце,</p>
<p>З дасканалым стрэнуся, я знаю.</p>
<p> </p>
<p>Пра цябе ў сусвеце скрозь размовы —</p>
<p>Кемлівы, сардэчны і ласкавы,</p>
<p>Ты ўжо сёння йдзеш па ніве новай,</p>
<p>Я ж такога ўбачу неўзабаве:</p>
<p> </p>
<p>Ты працуеш меней — болей маеш,</p>
<p>Ты жывеш сяброўскаю сям’ёю,</p>
<p>Ты пра ўсіх клапоцішся і дбаеш —</p>
<p>Людзі ўсе з табою грамадою.</p>
<p> </p>
<p>Ты шчаслівы, новы час спаткаўшы,</p>
<p>На зямлі, пад ззяннем любых зораў,</p>
<p>Што ні ёсць — усё тваё і наша,</p>
<p>Як зямля, як неба, як азёры.</p>
<p> </p>
<p>Мы й пазнаць зямлі сваёй не можам,</p>
<p>Як пабачыш — дзіваў-цуду многа.</p>
<p>Край савецкі! Як жа ты прыгожы,</p>
<p>Ні куточка анідзе пустога.</p>
<p> </p>
<p>Верыш ты, што ён і лепшым будзе,</p>
<p>Ты жывеш шчасліва і дастойна.</p>
<p>Толькі ў свеце ёсць у горы людзі,</p>
<p>Вось чаму на сэрцы неспакойна.</p>
<p> </p>
<p>Зведаўшы прыгнечанне спрадвеку,</p>
<p>Ты людскую крыўду адчуваеш,</p>
<p>Ты, як заўжды, ненавідзіш здзекі</p>
<p>І гаротным шчыра пасабляеш.</p>
<p> </p>
<p>Родны  брат усім працоўным людзям,</p>
<p>Робіш так, як партыя вучыла.</p>
<p>Так было і так заўсёды будзе,</p>
<p>У яднанні, дружбе — наша сіла.</p>
<p> </p>
<p>Не жадаеш ты крывавых боек,</p>
<p>Сын вялікай ленінскай дзяржавы.</p>
<p>Чалавек савецкі! Прад табою</p>
<p>Самая прываблівая ява.</p>
<p> </p>
<p>Як ніколі сёння для народа</p>
<p>Партыі натхняючыя планы.</p>
<p>Знаеш ты, што будуць перашкоды,</p>
<p>Ды скрозь іх ты пойдзеш ў свет жаданы.</p>
<p> </p>
<p>Ты аздобіш дзіўнаю красою</p>
<p>Новыя будовы і палацы,</p>
<p>Ты упэўнены — зямлёй тваёю</p>
<p>Будзе кожны ў свеце захапляцца.</p>
<p> </p>
<p>Ты ствараеш мудрую навуку,</p>
<p>Каб табе як след яна служыла.</p>
<p>Бачу ход станкоў мільёнарукіх,</p>
<p>Атамаў расшчэпленую сілу.</p>
<p> </p>
<p>Станцый рух магутны і нязвычны —</p>
<p>Па вадзе, у горах, стэпах, полі.</p>
<p>Чую спрэчкі зорак электрычных —</p>
<p>Зор зямных, а ці нябесных болей?</p>
<p> </p>
<p>Бачу: сцяг чырвоны разгарэўся —</p>
<p>Месяц распазнаны і апеты.</p>
<p>Бачу: караблі плывуць у рэйсы</p>
<p>Ажно на далёкія планеты.</p>
<p> </p>
<p>Дзе ні пойдзеш, песні кружаць роем —</p>
<p>Гэта людзі ў шчасці заспявалі.</p>
<p>Едуць, едуць госці чарадою,</p>
<p>Хараство ў нас сэрцу адшукалі.</p>
<p> </p>
<p>У цябе, любімая Айчына,</p>
<p>Кожны дзень, што ў тыя святы быццам.</p>
<p>Едуць, едуць госці безупынна</p>
<p>Нас паслухаць, лепшым падзяліцца.</p>
<p> </p>
<p>Пераняць сабе ад нас багата,</p>
<p>Бо, як сонца, наша перамога,</p>
<p>І ніякім брахунам і катам</p>
<p>Наконт нас не ашукаць нікога.</p>
<p> </p>
<p>Бо ўжо скрозь над земнымі шляхамі</p>
<p>Новы час займаецца зарою.</p>
<p>Бачу я: Ільіч стаіць прад намі,</p>
<p>Нікне цемра прад яго рукою.</p>
<p> </p>
<p>Словы нашай велічнай Праграмы</p>
<p>Я чытаю ўважліва, натхнёна.</p>
<p>Партыя! Ты нашымі вачамі</p>
<p>Шлях у заўтра вызначаеш сёння.</p>
<p> </p>
<p>Наша маці, мы табе адданы,</p>
<p>Перад намі далеч палымнее,</p>
<p>Мы ў сям’і сталёвае, з’яднанай</p>
<p>Без цябе жыцця не разумеем.</p>
<p> </p>
<p>Партыя! Табой мы ўсе сагрэты,</p>
<p>Хутка час жаданы мы пазнаем.</p>
<p>Жыць і жыць нам. Хай уся планета</p>
<p>Лік гадоў напова пачынае.</p>
<p> </p>
<p> </p>
<h3><a id="chapter170"></a>ШТО МНЕ МІЛЕЙ...</h3>
<p>Прыгожы хмарны дзень па-свойму,</p>
<p>Ды ў дзень блакітны весялей.</p>
<p>Струкоў гарохавых абоймы</p>
<p>Мне за вайсковыя мілей.</p>
<p> </p>
<p>Суровы танк грыміць па тракту,</p>
<p>Бярэ нястрыманы разгон,</p>
<p>Ды мне мілей спакойны трактар,</p>
<p>Калі арэ вясною ён.</p>
<p> </p>
<p>Ракета абляціць паўсвета,</p>
<p>Да мэты знойдзе свой маршрут,</p>
<p>Мне ж падабаюцца ракеты,</p>
<p>З якіх успыхвае салют.</p>
<p> </p>
<p>А каб вятры вайны падзьмулі</p>
<p>І на Радзіму быў напад —</p>
<p>Была б, звычайная ты куля,</p>
<p>Мілей за жэмчуг мне стократ.</p>
<p> </p>
<p> </p>
<h3><a id="chapter171"></a>БІЛЕТНАЯ КАСА</h3>
<p>Кагосьці хвалююць маршруты і трасы,</p>
<p>Мяне ж — дык найболей білетная каса.</p>
<p> </p>
<p>Як толькі два гэтыя словы згадаю,</p>
<p>Жывую чаргу я адразу ўяўляю.</p>
<p> </p>
<p>Чарга неспакойная ў думах, у марах,</p>
<p>А колькі ў ёй розных па выгляду твараў!</p>
<p> </p>
<p>І хтосьці ўздыхае, а хтосьці смяецца,</p>
<p>І кожны кудысьці настойна імкнецца.</p>
<p> </p>
<p>І хтосьці камусьці кідае пагрозы.</p>
<p>А побач дзяўчаты, як тыя стракозы —</p>
<p> </p>
<p>Здаецца, што ўспырхнуць да самае столі,</p>
<p>Нібы не хапае ім месца на доле.</p>
<p> </p>
<p>Ва ўсіх іх чаканні, спатканні, надзеі...</p>
<p>Гляджу я — чарга ўсё радзее, радзее.</p>
<p> </p>
<p>І хутка ў вагонах па ўсіх каляінах</p>
<p>Рассыплецца іскрамі скрозь па краіне.</p>
<p> </p>
<p>І кожнай той іскры з жаданымі стрэцца</p>
<p>І ў нечых вачах аганьком разгарэцца.</p>
<p> </p>
<p>Свяціць гэтым іскрам між стэпаў, у горах,</p>
<p>І дзесьці на снезе, і дзесьці ля мора.</p>
<p> </p>
<p>Я шчасця ім зычу — уранні і ўночы,—</p>
<p>А сам застаюся, хоць трошкі зайдрошчу:</p>
<p> </p>
<p>І я б, можа, сёння кудысьці падаўся,</p>
<p>Ды толькі не зладжу з білетнаю касай.</p>
<p> </p>
<p>Як толькі наважу прыйсці да аконца,</p>
<p>А стуль як засвеціць, як выгляне сонца —</p>
<p> </p>
<p>Стаю анямелы, ледзь ногі трымаюць,</p>
<p>І з месца крануцца я сілы не маю.</p>
<p> </p>
<p>Не знаю, паехаць ці выберу часу,</p>
<p>Ці здолею кінуць білетную касу!</p>
<p> </p>
<p> </p>
<h3><a id="chapter172"></a>З ПАНЯДЗЕЛКА ДА СУБОТЫ...</h3>
<p>З панядзелка да суботы</p>
<p>Я ўздыхаю часта ўпотай,</p>
<p>Бо, чакаючы сустрэчы,</p>
<p>Не магу прагнаць маркоты</p>
<p>З панядзелка да суботы.</p>
<p> </p>
<p>З панядзелка да суботы</p>
<p>Піць і есці неахвота</p>
<p>Па вядомае прычыне —</p>
<p>Я мяркую пра залёты</p>
<p>З панядзелка да суботы.</p>
<p> </p>
<p>Дачакаўшыся суботы,</p>
<p>Не пазбыўся я клапотаў.</p>
<p>Марыў шмат.</p>
<p>Сказаць не здолеў...</p>
<p>І пайшлі ізноў турботы</p>
<p>З панядзелка да суботы.</p>
<p> </p>
<p> </p>
<h3><a id="chapter173"></a>*  *  *</h3>
<p>Стаілі  з табою мы ў жыцці перад вякамі сінімі,</p>
<p>З’яднаныя рукамі так, як дзве сасны галінамі.</p>
<p> </p>
<p>Вятрамі нас не разлучыць, ні бурамі асеннімі,</p>
<p>Мы да зямлі прырошчаны, як дзве сасны карэннямі.</p>
<p> </p>
<p>Часамі грымнуць перуны, што ажно дол хістаецца,</p>
<p>Як верхавіны сосен дзвюх, галовы нашы раяцца.</p>
<p> </p>
<p>Глядзіш, крыху нас апякло. Ды зноў стаім зялёнымі.</p>
<p>Яшчэ мацней з’яднанымі, нічым не разлучонымі.</p>
<p> </p>
<p>Мы ўсё між хмар і навальніц</p>
<p>імкнёмся ў неба чыстае.</p>
<p>І хай нялёгка  будзе нам — я адчуваю: выстаім!</p>
<p> </p>
<p> </p>
<h3><a id="chapter174"></a>*  *  *</h3>
<p>Раней ты шчыраю была,</p>
<p>Як зналіся калісьці мы,</p>
<p>Цяпер маною абрасла,</p>
<p>Як восень жаўталісцямі.</p>
<p> </p>
<p>І цяжка бачыць мне цябе,</p>
<p>Няшчырую і кволую.</p>
<p>Ірві ману, ірві з сябе,</p>
<p>Стань зноў маленькай, голаю.</p>
<p> </p>
<p>І ты нанова узрасцеш</p>
<p>Пад векавымі кронамі</p>
<p>І аганькамі расцвіцеш</p>
<p>Іскрыстымі, зялёнымі.</p>
<p> </p>
<p> </p>
<h3><a id="chapter175"></a>*  *  *</h3>
<p>Не страшны здзекі, ні турма</p>
<p>Імкліваму, цвярозаму.</p>
<p>Нічога ў свеце больш няма</p>
<p>Мацней людскога розуму.</p>
<p> </p>
<p>— Што чалавек той... ну і ну...—</p>
<p>Званы казалі, звонячы.</p>
<p>А я ж  узяў і павярнуў</p>
<p>Раку з паўдня да поўначы.</p>
<p> </p>
<p>Казалі так: — Усе памруць,</p>
<p>Не рушце справы боскія...—</p>
<p>А я ж узяў зваліў гару,</p>
<p>Зрабіў прасторы морскія.</p>
<p> </p>
<p>Казалі так: — Які дзівак</p>
<p>Памчыць між хмар над доламі...—</p>
<p>А я  ўзляцеў і ўзняўся так,</p>
<p>Што не дагнаць анёламі!</p>
<p> </p>
<p> </p>
<h3><a id="chapter176"></a>САЛДАЦКІЯ ДУМЫ</h3>
<p>Сеў былы салдат на ганку,</p>
<p>Ім дасціпна змайстраваным.</p>
<p>Задаволены, што ўранку —</p>
<p>Гул працоўны, несціханы.</p>
<p>У героя ордэн Славы</p>
<p>На бялюсенькай кашулі.</p>
<p>Ные рана з-пад Варшавы</p>
<p>Ад нямецкай чорнай кулі.</p>
<p>Але вочы яго рады,</p>
<p>Што мінулі завірухі,</p>
<p>Што стаяць у вішнях хаты,</p>
<p>Быццам тыя маладухі.</p>
<p> </p>
<p>Клічуць дзверы хат гасцінна,</p>
<p>Ярка шыбамі заззялі.</p>
<p>Шкода, шкода, што хаціны</p>
<p>Шмат каго не дачакалі.</p>
<p>Лекі ёсць на боль, парады,</p>
<p>Толькі боль не кожны злечыш.</p>
<p>Ные рана з-пад Белграда</p>
<p>Ад нямецкае  карцечы.</p>
<p>Ды салдат аб тым не дбае,</p>
<p>Рады ён бясконца слухаць —</p>
<p>Шум з палеткаў далятае,</p>
<p>Цешыць сэрца, лашчыць вуха.</p>
<p> </p>
<p>Паглядае ён навокал.</p>
<p>Не, няма ў грудзях самоты,—</p>
<p>У садку дзяцюк высокі</p>
<p>Прыгарнуў дзяўчыну ўпотай.</p>
<p>Ах, красуня ты, дзяўчына,</p>
<p>Ах ты, хлопец дужы, статны!</p>
<p>Ные рана з-пад Берліна.</p>
<p>Ды няхай! Быў бой астатні —</p>
<p>Жыць усім! Ёсць хлеб,</p>
<p>да хлеба,</p>
<p>А дзяцей, што птушак, многа,</p>
<p>Што імкнуцца прагна ў неба,—</p>
<p>Ім бясконцая дарога!</p>
<p> </p>
<p> </p>
<h3><a id="chapter177"></a>*  *  *</h3>
<p>Што мне парадзіць, што  зрабіць,</p>
<p>Прымі маё да сэрца слова.</p>
<p>Ты кажаш — у грудзях баліць,</p>
<p>Аддай мне болю хоць палову!</p>
<p> </p>
<p>Твой боль мяне не разаб’е,</p>
<p>Пайду з табой маўклівым, мужным.</p>
<p>Ты кажаш — сцюдзена  табе,</p>
<p>Дазволь маім прыпасці вуснам!</p>
<p> </p>
<p>Чаго ж твой зачырвоніў твар</p>
<p>І часта дыхаюць так грудзі?</p>
<p>Ты кажаш — боль кідае ў жар,</p>
<p>Мая сляза твой жар астудзіць!</p>
<p> </p>
<p> </p>
<h3><a id="chapter178"></a>А ЧЫМ МАГУ Я ПАХВАЛІЦЦА?</h3>
<p>Казбекам добры друг-кунак,</p>
<p>Яго папахай ганарыцца.</p>
<p>Я з другам згодзен. Гэта так.</p>
<p>А чым магу я пахваліцца?</p>
<p> </p>
<p>Свой край я ў думах абышоў</p>
<p>З канца ў канец раз сотню, мусіць.</p>
<p>Ні гор, ні мора, ні стэпоў</p>
<p>Нідзе няма на Беларусі.</p>
<p> </p>
<p>Ну што ж, скажу я,— выбачай,</p>
<p>Няма вяршынь у нас высокіх,</p>
<p>Ды ты, мой дружа, прыязджай,</p>
<p>Быць можа, што падзе на вока.</p>
<p> </p>
<p>У нас, куды б ты ні пайшоў,</p>
<p>Напэўна стрэціш ручаінку</p>
<p>У срэбным клёкаце размоў,</p>
<p>Як гаманлівую дзяўчынку.</p>
<p> </p>
<p>Пабачыш ранкам на зары,</p>
<p>Як промні свой плятуць карунак,</p>
<p>Пачуеш, граюць як вятры</p>
<p>На чаратах, нібы на струнах.</p>
<p> </p>
<p>Нямала ўбачыш па гаях</p>
<p>Рабін-красунь чырванашчокіх,</p>
<p>Заўважыш — у старых дубках</p>
<p>Паміж галін вісяць аблокі.</p>
<p> </p>
<p>Пабачыш бор. А ён — байкар,</p>
<p>Нашэпча шмат табе — паэту,</p>
<p>І ў ім натрапіш на гушчар</p>
<p>Такі, што быў з пачатку свету.</p>
<p> </p>
<p>І хай не стрэнеш вадаспад,</p>
<p>Крыніцы ўсмак напояць госця.</p>
<p>І скажаш ты: «Я згодзен, брат,</p>
<p>І ў вас нямала прыгажосці!»</p>
<p> </p>
<p> </p>
<h3><a id="chapter179"></a>УСЛЕД ЗА СОНЦАМ</h3>
<p>Увечар, як сонца пагасне за борам</p>
<p>І выплыве месяц на сіні папас,</p>
<p>Я ў думках аб свеце, аб тым, аб каторым</p>
<p>«Ён недзе пад намі» гавораць у нас.</p>
<p> </p>
<p>Мы спаць адыходзім. А некага будзяць,</p>
<p>Бо ў сонца бясконцая праца свая,</p>
<p>І недзе, як мы, прачынаюцца людзі</p>
<p>Пад воклічы пеўняў і спеў салаўя.</p>
<p> </p>
<p>Свой дзень пачынаюць у розных трывогах,</p>
<p>Каб дзень, што прыходзіць, без болю пражыць,</p>
<p>І недзе ўсё болей машын на дарогах,</p>
<p>І больш у паветры матораў дрыжыць.</p>
<p> </p>
<p>І вось ужо ў цэхах машыны куюцца,</p>
<p>І вось ужо трактар у полі гурчыць,</p>
<p>А ёсць жа пачвары — ў час гэты кладуцца</p>
<p>Спачыць ад распусты і чаду начы.</p>
<p> </p>
<p>А што ім! На іх жа працуе нямала,</p>
<p>Ды іх не турбуе ні голад, ні дым,</p>
<p>А сон іх вартуюць, не спяць генералы,</p>
<p>Бо знаюць, што добра аддзякуюць ім.</p>
<p> </p>
<p>Завуць усяляк іх, найбольш — «пентагонцы»,</p>
<p>Яны што бульдогі пры босах сваіх;</p>
<p>І я, калі думкаю крочу за сонцам,</p>
<p>Спыняюся рэдка ля злыдняў такіх.</p>
<p> </p>
<p>А што ў мяне з імі? Размова якая?</p>
<p>Я б вымеў усіх іх, каб добры галень.</p>
<p>Я з тымі, хто ранак з гудкамі страчае,</p>
<p>Ля тых, хто страчае сцюдзёны прамень.</p>
<p> </p>
<p>І нас не разняць акіянам і морам,</p>
<p>Сыны мы палеткам сваім, гарадам.</p>
<p>Гляджу я — ўжо сонца садзіцца за борам.</p>
<p>— Дзень добры! — крычу я далёкім сябрам.</p>
<p> </p>
<p>Яна ж невялікая, наша планета,</p>
<p>Нашто ж нам, старую, яе разбураць.</p>
<p>Дык будзем адзін аднаму не ракеты,</p>
<p>А шчыра вітанні штодня пасылаць.</p>
<p> </p>
<p> </p>
<h3><a id="chapter180"></a>НОЧ</h3>
<p>Дзень згарнуў з блакіту крылы,</p>
<p>Сонца знікла ў бездань быццам,</p>
<p>Ліпы ў мораку застылі.</p>
<p>Вось і вечар. Час лажыцца.</p>
<p> </p>
<p>Чую я, гадзіннік сценны</p>
<p>Крок за крокам прыбаўляе...</p>
<p>Дзень прайшоў. Шкада, не вернеш.</p>
<p>Я на ложку. Спачываю.</p>
<p> </p>
<p>За сцяною чэзнуць рэчы.</p>
<p>Месяц знік, бы ў хвалях рыба.</p>
<p>Ноч змяніла сіні вечар,</p>
<p>Шэры плашч кладзе па шыбы.</p>
<p> </p>
<p>Вецер шэпча ў аканіцах,</p>
<p>Стала больш суровым неба.</p>
<p>Б’Е ГАДЗІНА. Што ж, не спіцца,</p>
<p>А заснуць мне вельмі трэба,</p>
<p> </p>
<p>Каб ускочыць рана-рана</p>
<p>(Неспакойна жыць паэту).</p>
<p>Стыне верш недапісаны,</p>
<p>Просяць допіс у газету.</p>
<p> </p>
<p>Клуб на дыспут запрашае.</p>
<p>Знаю — будзе многа тлуму...</p>
<p>Як заснуць мне,— разважаю.</p>
<p>Не даюць спачыну думы.</p>
<p> </p>
<p>ДЗВЕ ГАДЗІНЫ. Сон не морыць.</p>
<p>Я далёка ўжо ад дому,</p>
<p>Дзесьці там, за сінім морам,</p>
<p>Там, на востраве вядомым,</p>
<p> </p>
<p>Дзе на варце людзі сёння,</p>
<p>Бо ўзнікаюць буры часта,</p>
<p>Дзесьці ля Плая-Хірону</p>
<p>Бачу я Фідэля Кастра.</p>
<p> </p>
<p>Куба, Куба! Край герояў,</p>
<p>Шмат спяваеш, храбра б’ешся,—</p>
<p>Над Амерыкай усёю</p>
<p>Мне жамчужынай здаешся.</p>
<p> </p>
<p>Дзе тут спаць. Іду, спяваю.</p>
<p>Песні ж іх падобны грому.</p>
<p>Кубе шчасця я жадаю.</p>
<p>ТРЫ ГАДЗІНЫ. Зноўку дома.</p>
<p> </p>
<p>Я з сябрамі на камбайне.</p>
<p>Размаўляе стэп са мною.</p>
<p>То плыву я над Ўкраінай,</p>
<p>То далёка цаліною.</p>
<p> </p>
<p>Рады. Слаўна каласіцца,</p>
<p>Хлеб у самым добрым спеве,</p>
<p>А з таго, што ў нас дажджыцца,</p>
<p>Я варочаюся ў гневе.</p>
<p> </p>
<p>Вось гадзіннік Б’Е ЧАТЫРЫ.</p>
<p>Зноў Ангола ў сэрца пала,</p>
<p>Ў партугальскія мундзіры</p>
<p>Апранутыя шакалы.</p>
<p> </p>
<p>А чаго ж Ангола хоча?</p>
<p>Волі ўсім — бацькам і дзецям.</p>
<p>Салазараўцы уночы</p>
<p>Рэжуць-крояць маё сэрца.</p>
<p> </p>
<p>Дзе праходзяць — там пажары,</p>
<p>Дым, руіны, кроў наўкола,</p>
<p>Толькі згінуць Салазары,</p>
<p>Будзе вольнаю Ангола.</p>
<p> </p>
<p>ПЯЦЬ ГАДЗІН. Крыху світае,</p>
<p>Недзе промні чэшуць сосны.</p>
<p>Ленінскі праспект ківае</p>
<p>Галавою мне выноснай.</p>
<p> </p>
<p>Дзе яму, якія межы,</p>
<p>На вякі ён азароны.</p>
<p>Над ажурам тэлевежы</p>
<p>Сцяг як быццам птах чырвоны.</p>
<p> </p>
<p>Чую я, праспектам крочаць,</p>
<p>Кожнаму — сваё заданне.</p>
<p>Гімн ляціць з Чырвонай плошчы, —</p>
<p>ШЭСЦЬ ГАДЗІН.</p>
<p>Дзень добры,</p>
<p>ранне!</p>
<p> </p>
<p> </p>
<h3><a id="chapter181"></a>А ТЫ ПРЫГОЖА, ЯК РАБІНА</h3>
<p>Бывае так: краса-дзяўчына,</p>
<p>Але завяне праз гады...</p>
<p>А ты прыгожа, як рабіна,</p>
<p>Вясной і восенню, заўжды.</p>
<p> </p>
<p>Вясною ты лагодзіш вока,</p>
<p>Бо ў белай квецені стаіш,</p>
<p>А ўвосень так чырвоны шчокі,</p>
<p>Што ў жар кідае, як глядзіш.</p>
<p> </p>
<p> </p>
<h3><a id="chapter182"></a>РАЗМОВА ДАМОЎ</h3>
<p>Пад блакітным дахам неба, ў цэнтры, ў горадзе маім</p>
<p>Два дамы стаяць на плошчы, не падобныя зусім.</p>
<p>Велічны, паверхаў дзесяць, паглядае сотняй воч,</p>
<p>І маленечкі, драўляны, з дахам чорным, быццам корч.</p>
<p>Бровы цвілыя нахмурыў, лік вядзе былым гадам...</p>
<p>З кожным воблакам высокі размаўляе сам-насам.</p>
<p>Да вялізнага прысталі ўсе антэны, правады,</p>
<p>І старэнькаму здаецца — ганарысты малады.</p>
<p>І пачуў я там аднойчы, рана ўстаўшы, на зары,</p>
<p>Як будынку маладому штосьці шэпча дом стары:</p>
<p>— Ты на нашай даўняй плошчы</p>
<p>сёння найпрыгожшы, брат,</p>
<p>Ты вялікі, і, законна, за цябе я вельмі рад.</p>
<p>Ты ўзляцеў амаль да сонца, адусюль цябе відно,</p>
<p>У цябе, глядзі, спявае сёння кожнае акно.</p>
<p>У цябе народу столькі, як на вуліцы якой,</p>
<p>Кожны, хто ні прыязджае, захапляецца табой.</p>
<p>Што ж, да лепшага заўсёды наш імкнуўся чалавек,</p>
<p>Ну, а я стаю ціхутка, дажываючы свой век.</p>
<p>Толькі ты не задавайся і прыслухайся калі:</p>
<p>Тыя, што цябе складалі, некалі ў мяне жылі,</p>
<p>Узнімаліся з гадамі і мужнелі ў барацьбе,</p>
<p>І, на мой прыйшоўшы ганак, не нацешацца з цябе.</p>
<p> </p>
<p> </p>
<h3><a id="chapter183"></a>НАЧОЎКІ</h3>
<p>Плашку таўшчэзную</p>
<p>Дзёўблі старанна,</p>
<p>Потым сякерай</p>
<p>Правілі лоўка.</p>
<p>Гэтак з’яўлялася</p>
<p>Наша ванна —</p>
<p>Добрыя, ладныя</p>
<p>З дубу начоўкі.</p>
<p> </p>
<p>Ну, і было ж нам</p>
<p>У ночвах раздолле —</p>
<p>Двум, нават тром</p>
<p>Там хапала прасторы.</p>
<p>Колькі вады той —</p>
<p>Вядзёр пяць, не болей,</p>
<p>Нам жа здавалася —</p>
<p>Цэлае мора.</p>
<p> </p>
<p>Помню, з кары</p>
<p>Запускалі мы чоўны,</p>
<p>Боўталі дружна,</p>
<p>Каб пенілі хвалі,</p>
<p>Пырскалі, плёхалі,</p>
<p>Покуль раптоўна</p>
<p>Матчыны рукі</p>
<p>Нас не спынялі.</p>
<p> </p>
<p>Тут мы змаўкалі,</p>
<p>Былі нават слёзы.</p>
<p>Бацькавай нам</p>
<p>Пагражалі папругай.</p>
<p>Церла нас венікам</p>
<p>З клейкай бярозы,</p>
<p>Мыла галовы</p>
<p>Настоеным лугам.</p>
<p> </p>
<p>Потым, каб сцішыць</p>
<p>(Вядома, ёй шкода),</p>
<p>Нас цалавала,</p>
<p>А нам было люба...</p>
<p>Помню з дзяцінства</p>
<p>Я назаўсёды</p>
<p>Матчыны рукі</p>
<p>І ночавы з дубу.</p>
<p> </p>
<p> </p>
<h3><a id="chapter184"></a>НАЧАЛЬНІК СТАЛА</h3>
<p>Сядзіць спахмурнелы паперараздатчык,</p>
<p>Густая расліннасць навокал чала.</p>
<p>Каму кіраўнік ён,</p>
<p>каму ён загадчык,</p>
<p>Па мне, дык ён проста —</p>
<p>начальнік стала.</p>
<p>Бо стол яму — бацька.</p>
<p>Прыемна і люба</p>
<p>На стол углядацца ад крэсла свайго...</p>
<p>(Калі майстравалі,</p>
<p>адменнага дубу</p>
<p>Дзялянка — не меней — пайшла на яго.)</p>
<p>Сядзіць наш начальнік.</p>
<p>У вёсцы ён быццам:</p>
<p>Цвітуць на стале ў яго</p>
<p>бэз і півонь,</p>
<p>З паперы — узгоркі,</p>
<p>з чарніла — крыніцы,</p>
<p>Між імі пасецца і бронзавы конь.</p>
<p>Нічога не скажаш,</p>
<p>няблага ён петрыць:</p>
<p>Прад ім на стале</p>
<p>размалёваны план,</p>
<p>Пры ім кіяхі кукурузы</p>
<p>па метру,</p>
<p>А збоку — з вядзёрка</p>
<p>бурак і качан.</p>
<p>Ён графік уборкі</p>
<p>прыклеіў на шафку,</p>
<p>Каб бачыў прыезджы інструктар ці госць.</p>
<p>Пазвоняць з раёна —</p>
<p>ён лічбу у графку,</p>
<p>А значыць, парадак...</p>
<p>і прэмія ёсць.</p>
<p>Па графках — усё узрасло,</p>
<p>узнялося,</p>
<p>Сто процантаў збору,</p>
<p>калгаснік пяе.</p>
<p>Яго не хвалюе,</p>
<p>што недзе ў пракосах</p>
<p>Каторы ўжо тыдзень</p>
<p>як сена гніе.</p>
<p>Яму не відно.</p>
<p>А на дрэвах не густа,</p>
<p>І дол усцілае</p>
<p>адзін ападняк,</p>
<p>І чэрві</p>
<p>мясцінамі з’елі капусту,</p>
<p>І шмат дзе пашкоджаны</p>
<p>гіне бурак.</p>
<p>Яму ж экспанат выдатнейшы</p>
<p>і свежы</p>
<p>На стол сакратарка</p>
<p>вось-вось падала...</p>
<p>Заела, заела</p>
<p>начальніка крэсла,</p>
<p>А тут яшчэ побач</p>
<p>службовы гараж.</p>
<p>Таму і затоўсты,</p>
<p>занадта ацеслы,</p>
<p>І наш быццам хлопец, і быццам не наш.</p>
<p>Відаць, што папера</p>
<p>яго падкасіла.</p>
<p>Узняць яго трэба — і ў шлях, на сяло,</p>
<p>Каб сонцам і ветрам</p>
<p>яго асмаліла,</p>
<p>Каб дзе па калдобах</p>
<p>як след пратрасло.</p>
<p>Каб вочы яго</p>
<p>правяралі не графік,</p>
<p>А жыта, што ў полі гамоніць сцяной,</p>
<p>Каб ён пазнаёміўся</p>
<p>ў бабкі Агапкі</p>
<p>Ды з кожнаю графкай яе — баразной.</p>
<p> </p>
<p> </p>
<h3><a id="chapter185"></a>КАМУ — ВЯДОМА...</h3>
<p>Шляхоў нямала пакручастых.</p>
<p>І каб мінуць равы, кусты,</p>
<p>Было, што ўброд хадзіў я часта,</p>
<p>Таго не ведала і ты.</p>
<p> </p>
<p>І плыў між хваль непалахліва</p>
<p>Я, сілу чуючы ў руках,</p>
<p>Але трапляў на вір кружлівы,</p>
<p>Што аж цямнела у вачах.</p>
<p> </p>
<p>Змагаўся я і, ледзь рухомы,</p>
<p>У хвалях чэзнуў з галавой.</p>
<p>Здавалася, не здолець стомы...</p>
<p>А ты ўзнікала прада мной.</p>
<p> </p>
<p>На бераг, вытаптаўшы сцежку,</p>
<p>Заўжды прыходзіла і ў час.</p>
<p>Я плыў... Трывожнаю усмешкай</p>
<p>Мяне страчала ты не раз.</p>
<p> </p>
<p> </p>
<h3><a id="chapter186"></a>*  *  *</h3>
<p>І сёння ў памяці не згасла,</p>
<p>Забыцца не магу аб тым,</p>
<p>Як сын спытаў: — Не любіш масла?</p>
<p>— Не, не люблю,— сказала ты.</p>
<p> </p>
<p>Не ведала дзіця малое,</p>
<p>Цябе спытаўшыся ва ўпор,</p>
<p>Што аддала на масла тое</p>
<p>Ты улюбёны свой убор.</p>
<p> </p>
<p> </p>
<h3><a id="chapter187"></a>*  *  *</h3>
<p>Мне распазнаць яшчэ не позна,</p>
<p>Дзе кіслы квас, а дзе віно.</p>
<p>Паміж усіх, што стрэў я, розных</p>
<p>Цябе прыкмеціў я даўно.</p>
<p> </p>
<p>Каханнем клясціся не буду,</p>
<p>Адно скажу я без прынук:</p>
<p>— О, каб я быў такі, як Буда,</p>
<p>Цябе б абняў дзесяткам рук!</p>
<p> </p>
<p> </p>
<h3><a id="chapter188"></a>*  *  *</h3>
<p>На вельмі доўгім перагоне,</p>
<p>У час ліхіх, цяжкіх нягод,</p>
<p>Ты помніш, некалі ў вагоне</p>
<p>Мы сустракалі Новы год.</p>
<p>Было нам сцюдзёна і золка,</p>
<p>А цесна так, што не ступіць,</p>
<p>А як хацелася нам ёлку</p>
<p>Сынку маленькаму зрабіць.</p>
<p>Але спрабуй зрабіць такое:</p>
<p>Усюды анямелы дол.</p>
<p>У Беларусі — побач хвоі,</p>
<p>Тут — ні яліначкі вакол.</p>
<p>Я глянуў у акно маркотна,</p>
<p>Ну хоць бы дрэўца дзе сустрэць.</p>
<p>І ледзь знайшоў праз вёрст мо сотню</p>
<p>Я саксаулавы дубец.</p>
<p>Ён з захапленнем быў сустрэты,</p>
<p>Хоць і нязграбны і крывы.</p>
<p>І абкружыў яго пры гэтым</p>
<p>Народ сяброўскі, франтавы.</p>
<p>Глядзіш, адзін нарэзаў шышку,</p>
<p>Другі істужак для галля,</p>
<p>І той, хто вёз для сына мішку,</p>
<p>Цішком паставіў ля камля.</p>
<p>Стары салдат задумна дукрыў:</p>
<p>— Калі б не гэтая вайна...</p>
<p>І пачапіў кавалак цукру</p>
<p>На «ёлку» ўдумны старшына.</p>
<p>Разліўся «ёлкі» бляск наўкола</p>
<p>Сярод ваеннае зімы.</p>
<p>І быў маленькі наш вясёлы,</p>
<p>Павесялелі ўсе і мы.</p>
<p> </p>
<p> </p>
<h3><a id="chapter189"></a>*  *  *</h3>
<p>Зацерушыла каляіны,</p>
<p>Пралеглі жоўтыя сляды.</p>
<p>Узнесла восень павучыны,</p>
<p>Як тоненькія правады.</p>
<p> </p>
<p>Я ведаю, што неўпрыкметку</p>
<p>Прыйшла яна ў прытулак твой,</p>
<p>І  белы тонкі провад гэткі ж</p>
<p>Плыве там дзесьці прад табой.</p>
<p> </p>
<p>І  ты па сцежках летуценных</p>
<p>Цяпер праходзіш, можа быць...</p>
<p>Ах, каб па провадзе асеннім</p>
<p>З табою мне пагаварыць!</p>
<p> </p>
<p> </p>
<h3><a id="chapter190"></a>ДЗЯЎЧО</h3>
<p>Яно бянтэжыцца на людзях,</p>
<p>На вечарынцы — што ў гасцях,</p>
<p>І хоць узгорачкі на грудзях —</p>
<p>Не то дзяўчо, не то дзіця.</p>
<p>Яно зусім яшчэ малое —</p>
<p>Спалоханы, птушыны зрок,</p>
<p>І  сэрца — крохкае такое,</p>
<p>Як першы восеньскі лядок.</p>
<p> </p>
<p> </p>
<h3><a id="chapter191"></a>ЗЕРНЕ</h3>
<p>Вось і прыехала зерне дахаты перад зімою,</p>
<p>Ў засеку хвойным кропелькай спіць залатою.</p>
<p>Толькі сасновы памост — гэта не родная глеба.</p>
<p>Сняцца зярняці ралля і блакітнае неба,</p>
<p> </p>
<p>Сонца праменні, што зайчыкі ў полі жывыя,</p>
<p>Цёплыя сняцца яму дажджы веснавыя,</p>
<p>Як з пацалункамі іх вымкнецца ўвысь галавою</p>
<p>Чырвонай іголкай, потым зялёнай стралою.</p>
<p> </p>
<p>Разлапушыцца, выкіне ёмісты колас,</p>
<p>Разам з братамі на ўвесь разгамоніцца голас,</p>
<p>Сокам нальецца, потым пачне палавеці,</p>
<p>Будзе глядзець, як яго уздымаюцца дзеці,</p>
<p> </p>
<p>Як узрастуць, як захаваюцца ўсе ад мятлюгі,</p>
<p>Як пойдуць вясною па бацькавым кругу.</p>
<p> </p>
<p> </p>
<h3><a id="chapter192"></a>*  *  *</h3>
<p>А я любіў за ўсё найболей</p>
<p>Пагутарыць ва ўсе гады.</p>
<p>Маўчаць не  буду я ніколі,</p>
<p>Хоць вусны змоўкнуць назаўжды.</p>
<p> </p>
<p>І хоць жа глыбамі цяжкімі</p>
<p>Зямля накрые з галавой,</p>
<p>Я буду гаварыць з усімі</p>
<p>Травінкай кожнай нада мной.</p>
<p> </p>
<p>Я буду славіць вас, жывыя,</p>
<p>Заўсёды рады вас пачуць.</p>
<p>І веру: кроплі дажджавыя</p>
<p>Адказ мне ў сэрцы прынясуць.</p>
<p> </p>
<p> </p>
<h3><a id="chapter193"></a>ЦХАЛІ</h3>
<p>Я гляджу — навокал горы, быццам волаты, пасталі.</p>
<p>З неба сіняга над імі не спускаю прагных воч.</p>
<p>Быццам тысячамі пырскаў абдымае мяне цхалі,</p>
<p>Што з глыбінь зямлі грузінскай</p>
<p>мкне да сонца дзень і ноч.</p>
<p> </p>
<p>Цхалі, з кожнай маёй клеткай у цябе свая размова,</p>
<p>Дзе нядаўна так балела, надыходзіць раптам ціш.</p>
<p>Пухіркі на вуха шэпчуць: будзеш ты яшчэ здаровы,</p>
<p>Паглядзі, як крылы пальмаў заклікаюць цябе ўвыш.</p>
<p> </p>
<p>Цудадзейная ты, цхалі, з чым жа моц тваю зраўняці?</p>
<p>Ты з грудзей зямлі выходзіш і чаруеш, нібы маг.</p>
<p>Як малому немаўляці моц прыносяць грудзі маці,</p>
<p>Так і ты даеш мне сілу, каб ісці ў далёкі шлях.</p>
<p> </p>
<p> </p>
<h3><a id="chapter194"></a>МАЯ РАДАСЛОЎНАЯ</h3>
<p>З чаго пачынаць радаслоўную сёння?</p>
<p>Прапрадзедаў нашых, на жаль, я не помню.</p>
<p> </p>
<p>Не засталося даўнейшага следу,</p>
<p>Было невядома ні бацьку, ні дзеду.</p>
<p> </p>
<p>Ды не таму, што мы знаць не хацелі,</p>
<p>Проста таму, што пісаць мы не ўмелі.</p>
<p> </p>
<p>Дазвольце ж, я летапіс свой пачынаю,</p>
<p>Як я прапрадзеда сам уяўляю.</p>
<p> </p>
<p>Сядзіць ён, густыя нахмурыўшы бровы,</p>
<p>У замку з бярвення — смалістым, сасновым.</p>
<p> </p>
<p>Хай шыбы анучамі пазатыканы,</p>
<p>Хай дах па-над замкам увесь саламяны,—</p>
<p> </p>
<p>З каміну, больш  пэўна — з каменнае печы,</p>
<p>Яго смалякі асвятлялі штовечар.</p>
<p> </p>
<p>А быў ён, як рыцар, харобры, багаты,</p>
<p>Увесь, дзе ні глянеш — у латах, у латах...</p>
<p> </p>
<p>А латы на ўсім ім блішчаць, зіхацяцца —</p>
<p>На портках, на світцы і нават на шапцы.</p>
<p> </p>
<p>Насіў жа заўсёды з павагаю нейкай</p>
<p>Заместа мяча ён капшук з самасейкай.</p>
<p> </p>
<p>Хацеў ён жыццё сваё гэтым аздобіць,</p>
<p>Ляжала там крэсіва з губаю побач.</p>
<p> </p>
<p>І  жыў задаволена продак няжадны,</p>
<p>Што ў свеце агонь быў яму падуладны.</p>
<p> </p>
<p>Ды трэба прызнацца, крыху быў фарсісты,</p>
<p>Меў рыцарскі рог ён і рог галасісты.</p>
<p> </p>
<p>Даўжэзны-даўжэзны, самім змайстраваны,</p>
<p>Увесь перавіты карой берасцянай.</p>
<p> </p>
<p>Як выйдзе прапрадзед, затрубіць на вёску —</p>
<p>На выган збярэцца ягонае войска.</p>
<p> </p>
<p>Адно што не бачна нідзе сцяганосцаў,</p>
<p>Галовы рагатыя, што ў крыжаносцаў.</p>
<p> </p>
<p>Ды продкава войска не ваявала,</p>
<p>Яно толькі травы са смакам знішчала.</p>
<p> </p>
<p>І быў ён, мой продак, вядомы і знаны —</p>
<p>Вятрамі у кнізе палёў прапісаны.</p>
<p> </p>
<p>Асцюжаны ўзімку, асмужаны ў леце,</p>
<p>Араў і трубіў ён да самае смерці.</p>
<p> </p>
<p>Спакойна страчаўся са смерцю сваёю,</p>
<p>Бо склеп быў гатовы яму пад сасною.</p>
<p> </p>
<p>Стагоддзі міналі, і леты, і зімы,</p>
<p>І прадзед і дзед мой былі ўсе такімі.</p>
<p> </p>
<p>А што з навіны ім пазнаць давялося?</p>
<p>Ну, можа, што дзеду — жалезныя восі.</p>
<p> </p>
<p>Калі ж на палетку ў нас плуг заявіўся,</p>
<p>Я помню, што бацька ўжо гэтым хваліўся.</p>
<p> </p>
<p>Не шмат мы да старасці бачылі змалку,</p>
<p>Былі нам за дзіва нават запалкі.</p>
<p> </p>
<p>А дзе мне знайсці вас, патрэбныя словы,</p>
<p>Каб сёння азначыць мой летапіс новы?</p>
<p> </p>
<p>Каб ведалі, прадзедам радасна б стала,</p>
<p>Што многа пабачыць за ўсіх мне прыпала —</p>
<p> </p>
<p>З чырвонымі сцягамі людства калоны,</p>
<p>Чырвонымі сцягамі свет азароны.</p>
<p> </p>
<p>Як з молатам серп на вякі паяднаўся,</p>
<p>Як слава ў народзе адна павялася,</p>
<p> </p>
<p>Як мы багацелі ўсё болей і болей,</p>
<p>Як трактар выходзіў на нашае поле,</p>
<p> </p>
<p>Як беглі са станцый агеньчыкі дротам,</p>
<p>Як вышай і вышай плылі самалёты.</p>
<p> </p>
<p>У летапіс мой я запісваю гэта,</p>
<p>Хай прадзеды знаюць — пазнаў я ракеты...</p>
<p> </p>
<p>Хай рыцар даўнейшы і быў зухаваты,</p>
<p>Мне рыцар нябесны сягоння за брата.</p>
<p> </p>
<p>Гляджу на яго я — з майго ён народа.</p>
<p>Шалом у яго быццам даўняе моды,</p>
<p> </p>
<p>А ў ім ён з Сусветам размовы праводзіць.</p>
<p>Ён смела на свой карабель узыходзіць,</p>
<p> </p>
<p>А сеўшы, як возьме рычаг ён рукою</p>
<p>І пойдзе кружыцца над нашай зямлёю.</p>
<p> </p>
<p>На гэтым яго не спыняецца мэта —</p>
<p>Імкнецца ў палёт на другія планеты.</p>
<p> </p>
<p>Штораз усё далей і далей дарога,</p>
<p>Іх будзе ў жыцці яшчэ многа і многа...</p>
<p> </p>
<p>Калі ж я, знясілеўшы, летапіс кіну,</p>
<p>Яго дапісаць даручаю я сыну.</p>
<p> </p>
<p> </p>
<h3><a id="chapter195"></a>ХВАЛЯВАННІ</h3>
<p>Бярозы тры раслі на ўзгорку,</p>
<p>Мне іх ніколі не забыць.</p>
<p>Я іхнюю пазнаў гаворку,</p>
<p>Калі не ўмеў яшчэ хадзіць.</p>
<p> </p>
<p>Мне маці некалі казала,</p>
<p>Як жыта пачынала жаць,—</p>
<p>Яна бярозам даручала</p>
<p>Мяне малога даглядаць.</p>
<p> </p>
<p>Яны ад сонца захіналі,</p>
<p>І вартавалі мой спакой,</p>
<p>І калыханку мне спявалі,</p>
<p>Як тры матулі нада мной.</p>
<p> </p>
<p>І мне яны запалі ў вочы</p>
<p>На ўсё жыццё. Іх часта сніў...</p>
<p>Прыехаў я дамоў аднойчы,</p>
<p>Знайшоў замест бярозак — пні.</p>
<p> </p>
<p>І сэрца ў болю несціханым —</p>
<p>Цяжкое гора я пазнаў,</p>
<p>Як быццам тры глыбокіх раны</p>
<p>У месцы родным атрымаў.</p>
<p> </p>
<p>Засумаваў. Ды бачу — дзеці</p>
<p>Саджаюць на пясках сасну.</p>
<p>І сэрца зноў шчасліва б’ецца,</p>
<p>І я з палёгкай уздыхнуў.</p>
<p> </p>
<p> </p>
<h3><a id="chapter196"></a>*  *  *</h3>
<p>Калі мільёны паміралі,</p>
<p>Каб засталося больш жывых,</p>
<p>Твае лісты мяне шукалі</p>
<p>Па многіх поштах палявых.</p>
<p> </p>
<p>Плылі пялёсткамі малымі</p>
<p>Па-над абшарамі вайны,</p>
<p>А на дарозе перад імі</p>
<p>Гулі з агнямі перуны.</p>
<p> </p>
<p>Былі ў лістах надзея, слёзы</p>
<p>І вера, што бяда міне.</p>
<p>І, абмінуўшы ўсе пагрозы,</p>
<p>Лісты знаходзілі мяне.</p>
<p> </p>
<p>Яны ў вачах маіх кружылі,</p>
<p>Ці то спачынак быў, ці бой,</p>
<p>І, быццам птушкі белым крыллем,</p>
<p>Наперад клікалі з сабой.</p>
<p> </p>
<p> </p>
<h3><a id="chapter197"></a>*  *  *</h3>
<p>Ты кажаш, што маршчын нямала,</p>
<p>Што прыбаўляюцца ўвесь час.</p>
<p>Жыццё няшчадна нас кідала</p>
<p>І вобзем, можа, сотню раз.</p>
<p> </p>
<p>Па кожнай з іх відны мне даты,</p>
<p>Па кожнай з іх я разбяру —</p>
<p>Што з хвалявання, з гора, страты,</p>
<p>Што проста па календару.</p>
<p> </p>
<p>Яны ўсплылі на твар з гадамі,</p>
<p>Як ручаінкі на палі,</p>
<p>І за прайшоўшымі часамі</p>
<p>Пакуты безданню былі.</p>
<p> </p>
<p>І вось пяройдзена былое,</p>
<p>Не меркне прыгажосць твая.</p>
<p>Я на маршчыны з цеплынёю</p>
<p>Гляджу, бо ў іх і ты і я...</p>
<p> </p>
<p> </p>
<h3><a id="chapter198"></a>ВЫСОКІЯ ХВАЛІ</h3>
<p>Пройдзена многа,</p>
<p>толькі ні стомы, ні суму не знаю —</p>
<p>Ясныя далі.</p>
<p>Радасна крочыць.</p>
<p>З чым я імкненне жыцця параўнаю —</p>
<p>З высокаю хваляй.</p>
<p> </p>
<p>Жыць як цікава,</p>
<p>нам раскрываюцца сёння планеты —</p>
<p>Доўга чакалі.</p>
<p>Леніна голас, чую, ўзлятае</p>
<p>над цэлым сусветам</p>
<p>Высокаю хваляй.</p>
<p> </p>
<p>Бачу пагібель</p>
<p>і канчаткова свету старога —</p>
<p>Людзі паўсталі.</p>
<p>Рабства і здзекі</p>
<p>знішчаць паўсюды гневу людскога</p>
<p>Высокія хвалі.</p>
<p> </p>
<p>Ведаю добра,</p>
<p>словы на звонкую песню збяру я —</p>
<p>Горны зайгралі.</p>
<p>Радасна бачыць —</p>
<p>блізка той бераг, куды нас кіруюць</p>
<p>Высокія хвалі.</p>
<p> </p>
<p> </p>
<h3><a id="chapter199"></a>ПЕРШЫ КРОК</h3>
<p>Тых адчуванняў нельга страціць,</p>
<p>Я наглядаю іх здалёк:</p>
<p>Гляджу на першы крок дзіцяці,</p>
<p>Свой адчуваю першы крок —</p>
<p>Адсутнасць добрай раўнавагі</p>
<p>І ўмення далі разлічаць.</p>
<p>Відаць, няма такой адвагі,</p>
<p>Каб з першым крокам параўнаць,</p>
<p>Калі ты ледзь устаў на ногі,</p>
<p>Але наважыўся пайсці...</p>
<p>Пайшоў! І першай перамогі</p>
<p>Дамогся ты ў сваім жыцці.</p>
<p>Які ж ён важны, крок нан першы,</p>
<p>Ва ўсе часы, ва ўсе гады,—</p>
<p>Калі ты, за буквар засеўшы,</p>
<p>Прамовіш першыя склады;</p>
<p>Як першы раз арэш і сееш,</p>
<p>Пазнаўшы родную зямлю;</p>
<p>Калі бялееш, чырванееш</p>
<p>І кажаш першае «люблю!».</p>
<p>Адчуеш, моц у ім якая,</p>
<p>Калі, баронячы свой дом,</p>
<p>Праклятых ворагаў знішчаеш</p>
<p>І крок ступаеш за штыком.</p>
<p>А ў кожны дзень, пагодны, сіні,</p>
<p>Што твайму сэрцу даражэй,</p>
<p>Калі, штурмуючы вышыні,</p>
<p>На крок ўздымаешся вышэй?</p>
<p>Наш крок гісторыя мо змерыць,</p>
<p>Ён больш звычайнага нашмат,</p>
<p>Яго маршрут — заўжды наперад,</p>
<p>Але ні кропелькі назад!</p>
<p> </p>
<p> </p>
<h3><a id="chapter200"></a>НЕПРЫКМЕТНЫ</h3>
<p>Што ён з усіх цішэйшы ў хаце,</p>
<p>Пераканаліся здавён,—</p>
<p>Але зусім другі на працы,</p>
<p>Не ведае спачыну ён.</p>
<p>Другіх наперад заклікае,</p>
<p>Працуе шчыра, з аганьком.</p>
<p>А сціплы ён —</p>
<p>на здымку з краю</p>
<p>І з краю</p>
<p>нават за сталом.</p>
<p> </p>
<p> </p>
<h3><a id="chapter201"></a>ЖЫВАЯ ВАДА</h3>
<p>Жыццё здзіўляе. Калі ласка,</p>
<p>Чаго не вынайшаў народ!</p>
<p>Мы абагналі нават казкі.</p>
<p>Ну што кілім той, самалёт?</p>
<p> </p>
<p>Не баючыся боскай кары,</p>
<p>На крыллях дзіўных караблёў</p>
<p>Мы абагналі нават мары</p>
<p>Сваіх прапрадзедаў, дзядоў.</p>
<p> </p>
<p>Ваду стварылі мы цяжкую,</p>
<p>Што новае пазнаць заве.</p>
<p>Ды мець хацелася б жывую,</p>
<p>Такую, ў казках што жыве.</p>
<p> </p>
<p>Каб кожны мог — малы,</p>
<p>вялікі —</p>
<p>Ваду дзівосную займець,</p>
<p>Каб жыць і жыць гадоў</p>
<p>без ліку</p>
<p>І каб ніколі не старэць;</p>
<p> </p>
<p>Каб ран не знаць дачцэ і сыну,</p>
<p>Ні дзецям іх ні ў які час,</p>
<p>Каб той,</p>
<p>хто ўсё людзям пакінуў,</p>
<p>Узняцца мог, пабачыць нас!</p>
<p> </p>
<p> </p>
<h3><a id="chapter202"></a>Я ВЫСПУ  ВЕДАЮ МІЖ БОРУ...</h3>
<p>Я выспу ведаю між бору,</p>
<p>Што нам казала ўсім: жыві!</p>
<p>Яна ў вайну была між мора</p>
<p>Слёз паднявольных і крыві.</p>
<p> </p>
<p>На выспе гаманілі сосны,</p>
<p>Яе вартуючы спакой,</p>
<p>Там кожны жыў душой высозны,</p>
<p>Каго ні возьмеш, дык герой.</p>
<p> </p>
<p>У сэрцах многіх выспа тая,</p>
<p>Бо зберагла ад мін і куль.</p>
<p>Цяпер, калі сыноў гукае,</p>
<p>Ляціць ёй водгук адусюль —</p>
<p> </p>
<p>Ад скрыжаванняў гулкіх вуліц,</p>
<p>З далін, дзе нівы і сады;</p>
<p>Здаецца, што й навек паснулі,—</p>
<p>Ёй адгукаюцца заўжды.</p>
<p> </p>
<p>Калі ў агні жыла краіна,</p>
<p>За здзек агнём б’ючы ў адказ,</p>
<p>Была тут кожная яліна</p>
<p>Хацінаю ў той горкі час.</p>
<p> </p>
<p>Адсюль ішлі на бой няспынна</p>
<p>Па ўсіх дарогах і шляхах,</p>
<p>Сама ж яна, нібы цвярдыня,</p>
<p>Наводзіла на катаў страх.</p>
<p> </p>
<p>Калі ж у громе залпаў, спеваў</p>
<p>Скідалі ланцугі палі,</p>
<p>Адсюль, здавалася, і дрэвы</p>
<p>Насустрач воінам ішлі.</p>
<p> </p>
<p>Нямала выспаў згадавала</p>
<p>У тыя грозныя гады,</p>
<p>А што ў наш час яна спазнала,</p>
<p>Ніхто й згадаць не мог тады.</p>
<p> </p>
<p>Угору глянеш — дзіўна, люба,</p>
<p>З-пад неба касманаўта чуць,</p>
<p>А поблізу кладуцца трубы,</p>
<p>Шляхамі дружбы што завуць.</p>
<p> </p>
<p>І самалёты, быццам гусі,</p>
<p>Лятуць над сеткай правадоў.</p>
<p>Шмат выспаў ёсць у Беларусі,</p>
<p>На іх жа — безліч аганькоў.</p>
<p> </p>
<p> </p>
<h3><a id="chapter203"></a>ПІСЬМАНОСЕЦ</h3>
<p>Стан прываблівы, рухавы, сумка пісем поўная.</p>
<p>Пісьманосец, пісьманосец, вочанькі зялёныя!</p>
<p> </p>
<p>На нагах у пісьманосца боцікі нязменныя.</p>
<p>Пісьманосец, пісьманосец, валасы праменныя!</p>
<p> </p>
<p>Паркалёвая спаднічка, кофта вышываная.</p>
<p>Я чакаю пісьманосца, кожны дзень жаданую.</p>
<p> </p>
<p>Я не ведаю, з кім болей так хацеў бы стрэціцца.</p>
<p>Паглядаю я на ўзгорак, можа, ён асвеціцца.</p>
<p> </p>
<p>Паглядаю на жытное, можа, ветразь з’явіцца,</p>
<p>Паглядаю на прысады — што ж яна так бавіцца?</p>
<p> </p>
<p>А яе няма, ды годзе. Што ж такое сталася?</p>
<p>І пісьма хай не прыносіць, толькі б паказалася!</p>
<p> </p>
<p>Рады я. Маё жаданне, бачу я, спаўняецца,</p>
<p>А яна праходзіць міма, нават не спыняецца.</p>
<p> </p>
<p>Падае другім пасланні, ды з якой размоваю.</p>
<p>Пісьманосец, пісьманосец, да мяне суровая...</p>
<p> </p>
<p>Пашкадуй жа ты ў каханні сёння непрытомнага,</p>
<p>Я пісаць табе гатовы з раніцы да цёмнага,</p>
<p> </p>
<p>А ўсё словамі такімі, шчырымі, прыгожымі,</p>
<p>Не адвезці маіх пісем нават паравозамі.</p>
<p> </p>
<p> </p>
<h3><a id="chapter204"></a>НА СТАНЦЫІ ОРША</h3>
<p>Куды я ні еду — ці ў добрым настроі,</p>
<p>Ці хай у найгоршым,—</p>
<p>Выходжу з вагона, каб хвілю прайсціся</p>
<p>На станцыі Орша.</p>
<p> </p>
<p>І сэрца ў трывозе. На момант, здаецца,</p>
<p>Агорнецца лёдам.</p>
<p>Там нашы калісьці шляхі разышліся,—</p>
<p>Відаць, назаўсёды.</p>
<p> </p>
<p>Ты мне не зманіла: цяпер ты далёка —</p>
<p>Ні слыху, нізвання.</p>
<p>Ішоў да цябе я. Ты ж — нават ні кроку</p>
<p>Насустрач спатканню.</p>
<p> </p>
<p>Хаджу я па станцыі Орша сягоння,</p>
<p>Цябе выглядаю...</p>
<p>Глядзіць на мяне запытальна Заслонаў —</p>
<p>Яго я здзіўляю.</p>
<p> </p>
<p>Зямлю можна вырваць з няволі, з палону</p>
<p>Для шчасця людскога.</p>
<p>Чаго ж я шукаю? Таго, што не вернеш,—</p>
<p>Кахання былога.</p>
<p> </p>
<p>Другія прыходзяць на нашае месца</p>
<p>Часінай другою.</p>
<p>Яны разлучаюцца. Мне так здаецца,</p>
<p>Што мы там з табою.</p>
<p> </p>
<p>Я веру: яны шчаслівейшымі будуць,</p>
<p>Ім выпадзе стрэцца.</p>
<p>Чаго ж я выходжу на станцыі Орша?</p>
<p>Па закліку сэрца.</p>
<p> </p>
<p> </p>
<h3><a id="chapter205"></a>НА РЫБАЛЦЫ</h3>
<p>Як толькі прыйдзе дзень вясновы</p>
<p>І стане возера сінець,</p>
<p>Я, хоць рыбак не адмысловы,</p>
<p>Люблю за вудачкай сядзець.</p>
<p> </p>
<p>Гляджу ў ваду. Ды то ж не жарты —</p>
<p>Уклейкі, плоткі, галаўні,</p>
<p>Язі паважныя і карпы,</p>
<p>Што тыя зебры,— акуні.</p>
<p> </p>
<p>Як непаседы, верхаводкі</p>
<p>Падскокваюць, вада ў кругах,</p>
<p>Стары шчупак падводнай лодкай</p>
<p>Стаіўся хіжа ў чаратах.</p>
<p> </p>
<p>Мянтуз выходзіць палахліва</p>
<p>На шыр з затопленых асок.</p>
<p>Чаму ж такі я нешчаслівы —</p>
<p>Не ўзварухнецца паплавок.</p>
<p> </p>
<p>Іду дамоў з пустым праз поле.</p>
<p>Сцяжынка ўсыпана расой.</p>
<p>Жыццё! Я дзякую, што здолеў</p>
<p>Тваёй нацешыцца красой!</p>
<p> </p>
<p> </p>
<h3><a id="chapter206"></a>*  *  *</h3>
<p>Жывём часінаю такою,</p>
<p>Што ўвысь нязменна нас вядзе.</p>
<p>Не адчуваем мы спакою</p>
<p>Ані хвіліначкі нідзе.</p>
<p> </p>
<p>Няхай суцішна на світанні —</p>
<p>Узнікне вецер апаўдні.</p>
<p>Як быццам ціш на акіяне,</p>
<p>Але гудзіць у глыбіні.</p>
<p> </p>
<p>Ад кубкаў плошчаў, струнаў вуліц,</p>
<p>З палёў, дзе меддзю ўсё гарыць,</p>
<p>Па-над усёю земнай куляй —</p>
<p>Мільёнаў душ бунтоўны кліч.</p>
<p> </p>
<p>Ён узляцеў высока сёння,</p>
<p>Імкне туды, дзе значыць шлях</p>
<p>Штораз вышэй галуб чырвоны,</p>
<p>Галуб чырвоны — родны сцяг.</p>
<p> </p>
<p> </p>
<h3><a id="chapter207"></a>ТРУБІ, МОЙ БОР...</h3>
<p>Мой лес! Мой бор! Вяшчун таемны,</p>
<p>Заўсёды ты ў душы маёй.</p>
<p>Ах, каб ты ведаў, як прыемна</p>
<p>З табою стрэнуцца вясной.</p>
<p>Вясной, як сонца праз галіны</p>
<p>Абудзіць лозы, верасы,</p>
<p>Калі пралеска вокам сінім</p>
<p>Кранецца самае душы,</p>
<p>Калі з яліны на яліну</p>
<p>Вавёрка пырхне аганьком,—</p>
<p>Усё жыве, і той часінай</p>
<p>Ты — мой сапраўдны родны дом.</p>
<p>Бо ты, вячысты,</p>
<p>Як той гарністы,</p>
<p>Усіх завеш на свой парог.</p>
<p>Трубі, мой бор,</p>
<p>Трубі, іглісты,</p>
<p>Трубі, трубі ў ласіны рог.</p>
<p>Люблю цябе спякотным летам.</p>
<p>Куды ні глянь, ва ўсе бакі —</p>
<p>Стаяць, прабіўшы мох сагрэты</p>
<p>Шаломамі, баравікі.</p>
<p>Між іх, што як салдаты быццам,</p>
<p>Шмат камандзіраў баявых.</p>
<p>Вачамі роснымі чарніцы</p>
<p>З імшараў цешацца на іх.</p>
<p>А на світанку рана-рана</p>
<p>Прачнецца ўвесь птушыны стан,</p>
<p>На скрыпках граюць, на цымбалах,</p>
<p>І дзяцел б’е у барабан,</p>
<p>А ты, вячысты,</p>
<p>Як той гарністы,</p>
<p>Усіх завеш на свой парог.</p>
<p>Трубі, мой бор,</p>
<p>Трубі, іглісты,</p>
<p>Трубі, трубі ў ласіны рог.</p>
<p>Люблю з табою я размовы</p>
<p>Увосені. Гляджу — ўгары</p>
<p>Твае бухматыя галовы</p>
<p>Расчэсваюць, гудуць вятры.</p>
<p>Дрыжаць трывожныя бярозы,</p>
<p>І клёны раяцца вакол,</p>
<p>А лісце, нібы тыя слёзы,</p>
<p>Паволі падае на дол.</p>
<p>Барсук нару прыкрыў увішна,</p>
<p>Адцвіў і адп’яніў чабор,</p>
<p>А ты сцяною непахіснай</p>
<p>Стаіш вятрам наперакор,</p>
<p>Бо ты, вячысты,</p>
<p>Як той гарністы,</p>
<p>Усіх завеш на свой парог.</p>
<p>Трубі, мой бор,</p>
<p>Трубі, іглісты,</p>
<p>Трубі, трубі ў ласіны рог.</p>
<p>Люблю зімой, такімі днямі,</p>
<p>Калі цябе агорне ціш,</p>
<p>Калі, завеяны снягамі,</p>
<p>Ты ўвесь задумлівы стаіш,</p>
<p>І толькі над табой, магутным,</p>
<p>Хмурына снежная плыве...</p>
<p>Няхай нічога мне не чутна,</p>
<p>Ды знаю я, што ўсё жыве,</p>
<p>Што прыйдзе сонца і абдыме,</p>
<p>Ты возьмеш на вясну разгон:</p>
<p>Паварухнеш як след плячыма —</p>
<p>І пойдзе рост, і пойдзе звон.</p>
<p>Бо ты, вячысты,</p>
<p>Як той гарністы,</p>
<p>Усіх завеш на свой парог.</p>
<p>Трубі, мой бор,</p>
<p>Трубі, іглісты,</p>
<p>Трубі, трубі ў ласіны рог.</p>
<p> </p>
<p> </p>
<h3><a id="chapter208"></a>*  *  *</h3>
<p>Гамоняць клёны на шляхах,</p>
<p>Здаецца, што галіны звоняць.</p>
<p>Такія ж прожылкі ў лістах,</p>
<p>Ну, сапраўды, як на далонях.</p>
<p> </p>
<p>Рукамі я цераз гады</p>
<p>Свой хлеб штодзённы здабываю,</p>
<p>І, як далонямі, лісты</p>
<p>Праменні сонца заграбаюць.</p>
<p> </p>
<p>І роздум гэтакі найшоў:</p>
<p>Мацнею я ў праменнях неба,</p>
<p>А ў клёна колькі тых лістоў,</p>
<p>Яму ж не меней сонца трэба.</p>
<p> </p>
<p> </p>
<h3><a id="chapter209"></a>ЦЯГНІКІ</h3>
<p>Не разгадаю,</p>
<p>Чаму ў мяне ноччу сон неспакойны такі:</p>
<p>Вятры абуджаюць</p>
<p>Ці проста да рання гудуць і завуць цягнікі?</p>
<p> </p>
<p>Грукаюць недзе,</p>
<p>Перамаўляюцца, быццам мяне нестае.</p>
<p>Многа ў іх едзе,</p>
<p>І ў кожнага думы і ў кожнага мары свае.</p>
<p> </p>
<p>Мчацца вагоны.</p>
<p>І там між бяссонных думка блукае мая:</p>
<p>Можа, хто ўспомніў,</p>
<p>Можа, камусьці з іх прыгадаўся і я.</p>
<p> </p>
<p>Акно адчыняю.</p>
<p>Удалеч імкнуся, глянуць хачу з-пад рукі,</p>
<p>Хто заклікае,</p>
<p>Куды гэтак прагна клічуць мяне цягнікі.</p>
<p> </p>
<p> </p>
<h3><a id="chapter210"></a>СЛЯДЫ</h3>
<p>Усё пакінуць след павінна,</p>
<p>Бо, як пачаўся белы свет,</p>
<p>Прамень,</p>
<p>пясчынка</p>
<p>і расіна</p>
<p>Нязменна пакідаюць след.</p>
<p> </p>
<p>І птушка песняю сваёю,</p>
<p>І кропля, што імкне да рэк...</p>
<p>А колькі,</p>
<p>колькі за табою</p>
<p>Слядоў на свеце, чалавек!</p>
<p> </p>
<p>Ва ўсім, што створана дагэтуль,</p>
<p>Твой творчы розум і рука —</p>
<p>След трактарыста,</p>
<p>след паэта,</p>
<p>Канструктара, будаўніка.</p>
<p> </p>
<p>Але часы сатруць у гневе —</p>
<p>Бо сэрцы не кране ані —</p>
<p>І надпіс</p>
<p>ножыкам на дрэве,</p>
<p>І фарбаю — на камяні.</p>
<p> </p>
<p>Вы выйшлі ўдалеч, маладыя,</p>
<p>Вам доўга крочыць праз гады.</p>
<p>Не забывайцеся ж,</p>
<p>якія</p>
<p>Вы пакідаеце сляды.</p>
<p> </p>
<p> </p>
<h3><a id="chapter211"></a>ВЯТРЬІ</h3>
<p>Вятры гудуць, гудуць і веюць,—</p>
<p>Здаецца, бачу іхні лёт.</p>
<p>Вятроў я голас разумею</p>
<p>Яшчэ з малых, дзіцячых год.</p>
<p> </p>
<p>Яшчэ ў калысцы з імі стрэўся —</p>
<p>Яны праз сцены, з-за ракі</p>
<p>Мне неслі ўночы казкі з лесу,</p>
<p>То завывалі, як ваўкі.</p>
<p> </p>
<p>А потым клікалі ў прасторы,</p>
<p>Званілі ў шыбы раніцой.</p>
<p>Калі ж было на сэрцы гора,</p>
<p>Як быццам плакалі са мной.</p>
<p> </p>
<p>А сэрца радасць сустракала,</p>
<p>Калі трапляў у хату госць,—</p>
<p>Як струны звонкія цымбалаў,</p>
<p>Яны будзілі весялосць.</p>
<p> </p>
<p>Калі зямлю абаранялі,</p>
<p>Каб вораг загубіць не змог,</p>
<p>Я чуў, было, вятры стагналі</p>
<p>Ці гралі маршы перамог.</p>
<p> </p>
<p>Я слухаю і сёння чуйна:</p>
<p>Вятры — што сэрцу гусляры.</p>
<p>Вятры, вятры, без вас мне сумна,</p>
<p>Шугайце над зямлёй, вятры!</p>
<p> </p>
<p>Збівайце пыл і горы хлуду,</p>
<p>У вокны грукайце смялей,</p>
<p>Ляціце скрозь, будзіце ўсюды</p>
<p>Сумленне чыстае ў людзей!</p>
<p> </p>
<p> </p>
<h3><a id="chapter212"></a>*  *  *</h3>
<p>Дзень мне векам здаваўся,</p>
<p>Покуль стрэнемся мы.</p>
<p>Помніш, як я хваляваўся?</p>
<p>Быў я заўсёды нямы.</p>
<p> </p>
<p>Лёгка — у песнях пяецца.</p>
<p>Мне ж — дык адвагі не ўзяць.</p>
<p>Горы звярнуў бы, здаецца,</p>
<p>Чым тыя словы сказаць.</p>
<p> </p>
<p>Дзень той даўно быў. Вясновы.</p>
<p>Доўга чакаю. Зіма.</p>
<p>З Марса вяртаюцца словы,</p>
<p>Што ж ад цябе іх няма?</p>
<p> </p>
<p> </p>
<h3><a id="chapter213"></a>*  *  *</h3>
<p>Стаю задумлівы,</p>
<p>Маркотны.</p>
<p>Мой зрок блукае па сцяне —</p>
<p>Высозны дом,</p>
<p>На вокнаў сотню,</p>
<p>Пакуль яшчэ ў дрымотным сне.</p>
<p> </p>
<p>І раптам смех:</p>
<p>То дзесьці збоку,</p>
<p>То ў самым нізе, то ўгары...</p>
<p>Як быццам волат мнагавокі</p>
<p>Стаў прачынацца на зары.</p>
<p> </p>
<p>І  я больш прагна</p>
<p>Паглядаю</p>
<p>На запаветнае акно.</p>
<p>Хвалююся. Дрыжу.</p>
<p>Чакаю.</p>
<p>Не адчыняецца яно.</p>
<p> </p>
<p> </p>
<h3><a id="chapter214"></a>*  *  *</h3>
<p>Яшчэ плывуць ракою крыгі,</p>
<p>Ледзь-ледзь праталіна відна,—</p>
<p>Паволі раскрывае кнігу,</p>
<p>Да нас прыходзячы, вясна.</p>
<p> </p>
<p>І ёй, закрыўшы кнігу сцюжы,</p>
<p>Сваю ўдалося разгарнуць,</p>
<p>І  купінкі сям-там на лузе,</p>
<p>Як тыя літары, ўстаюць.</p>
<p> </p>
<p>Пасля ж нясцерпнымі рукамі</p>
<p>Перагарне раздзел які —</p>
<p>Глядзіш, вакол перад вачамі</p>
<p>Зазелянеюцца радкі.</p>
<p> </p>
<p>Яны становяцца ў калоны</p>
<p>І кожны дзень імкнуцца ўвыш,</p>
<p>А кніга ўся — пажар зялёны,</p>
<p>Здаецца, сам увесь згарыш!</p>
<p> </p>
<p> </p>
<h3><a id="chapter215"></a>ПАСЛЯ ДАЖДЖУ</h3>
<p>Вясновы дождж абсыпаў градкі.</p>
<p>Цвітуць, што зоркі, агуркі,</p>
<p>А з клёна, што ідзе ўпрысядкі,</p>
<p>Спадаюць пырскі-светлякі.</p>
<p> </p>
<p>Яму ўсміхаецца рабіна,</p>
<p>У жолабе вада пяе.</p>
<p>Здаецца, кожная яліна,</p>
<p>Развёўшы плечы, устае.</p>
<p> </p>
<p>На голлі яблынь ні пылінкі,</p>
<p>Павук праверыў моц красён,</p>
<p>А шпак п’е прагна з ручаінкі,</p>
<p>Нібы з пустэльні толькі ён.</p>
<p> </p>
<p> </p>
<h3><a id="chapter216"></a>*  *  *</h3>
<p>Усім вясна дала работу,</p>
<p>Спрадвеку ўжо закон такі —</p>
<p>І на бярозах гнёзды-ноты</p>
<p>Панаразвесілі гракі.</p>
<p> </p>
<p>Расселіся сям’ёю кучнай,</p>
<p>І  хай трывожаць раннем сон —</p>
<p>Вядома, хор немілагучны,—</p>
<p>Ды абуджае сэрца ён.</p>
<p> </p>
<p>І  на мяне находзіць роздум,</p>
<p>Што нельга раніцы праспаць,</p>
<p>Што час выходзіць з хат, як з гнёздаў,</p>
<p>Палеткі дбала засяваць.</p>
<p> </p>
<p> </p>
<h3><a id="chapter217"></a>СЭРЦА I ГАДЗІННІК</h3>
<p>Гадзіннік мой імклівы дужа,</p>
<p>Ды думка найшпарчэй імчыць,—</p>
<p>Хутчэй,</p>
<p>чым стрэлка круг абкружыць,</p>
<p>Зямлю навокал абляціць.</p>
<p> </p>
<p>Гадзіннік мой такі рабочы,</p>
<p>Няма выходных у яго,</p>
<p>Працуе ён і ўдзень і ўночы,</p>
<p>А сэрцу ж і цяжэй таго.</p>
<p> </p>
<p>Ну, прыгадаем мы спатканне —</p>
<p>Чакаеш любай ты сваёй.</p>
<p>Гадзіннік тахкае звычайна,</p>
<p>А ў сэрцы гулкі перабой.</p>
<p> </p>
<p>Няма яе — бярэ маркота,</p>
<p>Перад вачамі цемра хмар.</p>
<p>Няма гадзінніку клапотаў,</p>
<p>А ў сэрцы бура і пажар.</p>
<p> </p>
<p>Ды штосьці блізка мільганула.</p>
<p>Яна ідзе,</p>
<p>ідзе,</p>
<p>ідзе...</p>
<p>І сэрца поўна светлым гулам,</p>
<p>Гадзіннік шчасцю лік вядзе.</p>
<p> </p>
<p> </p>
<h3><a id="chapter218"></a>*  *  *</h3>
<p>Гашчу ў сяброў паблізу  мора,</p>
<p>Дзе сонца пеніцца ў віне.</p>
<p>А горы, велічныя горы</p>
<p>Шмат нагадалі сёння мне.</p>
<p> </p>
<p>Адны — вяршыняй з небам зліты,</p>
<p>А ёсць, што блізка да зямлі.</p>
<p>Адны — як замак старажытны,</p>
<p>Куды ледзь воблакі ўсплылі,</p>
<p> </p>
<p>Другія сталі верблюдамі,</p>
<p>Вартуюць мора на мяжы,</p>
<p>Над іх шматлікімі гарбамі</p>
<p>Не праляціць каршун чужы.</p>
<p> </p>
<p>А вось нібы над цэлым светам —</p>
<p>Галовы неба дастаюць,</p>
<p>На іх жа сосны, як ракеты,</p>
<p>Здаецца, міг — яны ўзлятуць!</p>
<p> </p>
<p> </p>
<h3><a id="chapter219"></a>ШТО ЗА ДЗІВА?..</h3>
<p>Дзіўна бору, дзіўна бору, пазірае палахліва:</p>
<p>Што  за дзіва?</p>
<p>Медзвядзёў, ваўкоў і рысяў бачыў,</p>
<p>розных зверанятаў —</p>
<p>І багата.</p>
<p> </p>
<p>Хто ж такі цыбаты, грозны,</p>
<p>а ўначы засвеціць вокам</p>
<p>Так высока?</p>
<p>Што за шыя, што за дзюба, і ў арла няма такое</p>
<p>Баявое.</p>
<p> </p>
<p>Стус бярвення, горы цэглы падымае, калі трэба,</p>
<p>Аж пад неба.</p>
<p>Дзіўна бору. Вырастаюць побач, як асілкі быццам,</p>
<p>Камяніцы.</p>
<p> </p>
<p>Дзіўна бору.</p>
<p>Ён мяркуе: трэба — дзе з такім змагацца? —</p>
<p>Расступацца.</p>
<p>Дзіўна бору, як завецца гэты волат нечуваны —</p>
<p>Кранам.</p>
<p> </p>
<p> </p>
<h3><a id="chapter220"></a>МАРЫ</h3>
<p>Мне крыўдна. Каму не дакучыць</p>
<p>Так рана сівець і старэць?</p>
<p>Я ведаю, мне не даручаць</p>
<p>У космас бязмежны ляцець.</p>
<p> </p>
<p>Ды толькі кажу я не жартам —</p>
<p>І  гэтым у марах жыву,—</p>
<p>Што з кожным сваім касманаўтам</p>
<p>Я ў цуда-ракеце плыву.</p>
<p> </p>
<p>Нязнанымі  мчымся шляхамі.</p>
<p>З далёкіх касмічных арбіт</p>
<p>Зямлю сваю бачым пад намі,</p>
<p>Спавітую ў сінь і блакіт.</p>
<p> </p>
<p>Зямля, быццам кропля малая,</p>
<p>Віднеецца з далечыні,</p>
<p>На кроплі відны Гімалаі,</p>
<p>Сталіц шматмільённых агні.</p>
<p> </p>
<p>А мы пра радзіму спяваем,</p>
<p>Што нас так увысь узнясла,</p>
<p>Дзе зорка гарыць агнявая,</p>
<p>Якая жыццё нам дала.</p>
<p> </p>
<p> </p>
<h3><a id="chapter221"></a>УСЁ АПІСАЛІ ПАЭТЫ</h3>
<p>Як кажуць, з толкам</p>
<p>і без толку</p>
<p>Напісана дагэтуль шмат —</p>
<p>Пр а дождж,</p>
<p>пра буру,</p>
<p>пра вясёлку,</p>
<p>Пра сінь,</p>
<p>пра снег,</p>
<p>пра лістапад.</p>
<p>Радкамі роўнымі</p>
<p>і коса</p>
<p>Паэты вылілі свой жар:</p>
<p>І як прайшоўся</p>
<p>дожджык босы,</p>
<p>І як гудзелі</p>
<p>грывы хмар,</p>
<p>Як лес вядзе</p>
<p>свае размовы,</p>
<p>Як зоркі-светлякі гараць...</p>
<p>І  я бяруся</p>
<p>за аловак.</p>
<p>Пра што ж мне сёння напісаць?</p>
<p>Я пра тваё хацеў бы</p>
<p>сэрца,</p>
<p>Бо дна няма</p>
<p>ніколі ў ім.</p>
<p>Але сягоння</p>
<p>дожджык льецца,</p>
<p>Ён мой —</p>
<p>і я пішу  аб ім!</p>
<p> </p>
<p> </p>
<h3><a id="chapter222"></a>АДШЧАПЕНЕЦ</h3>
<p>З такімі не хацеў бы стрэцца,</p>
<p>Яны далей мне за чужых.</p>
<p>Не разумею адшчапенцаў —</p>
<p>І што заместа сэрца ў іх?</p>
<p> </p>
<p>Жыццю свайму паставіць кропку,</p>
<p>Залезці за чужацкі плот,</p>
<p>Змяніць на панскія атопкі</p>
<p>Свой змайстраваны ладна бот.</p>
<p> </p>
<p>Прад кім яны пагнулі шыі,</p>
<p>Сябе прадаўшы і дзяцей?</p>
<p>Няўжо  ім злітыя памыі</p>
<p>За ежу простую смачней?</p>
<p> </p>
<p>Хіба ж яны маглі забыцца,</p>
<p>Зусім адмовіцца змаглі</p>
<p>Тае зямлі, тае крыніцы,</p>
<p>Што нас на ногі узнялі?</p>
<p> </p>
<p>Забыцца матчынае мовы,</p>
<p>Пакінуць свой бацькоўскі дом</p>
<p>І той лісток, малы, кляновы,</p>
<p>Цябе будзіў, што пад акном.</p>
<p> </p>
<p>Пакінуць песні, вечарынкі,</p>
<p>Дзе ноч гармонік не маўчыць,</p>
<p>Пакінуць кветку, дзе расінка,</p>
<p>Нібы слязінка, зіхаціць.</p>
<p> </p>
<p>Якім жа трэба быць паганым,</p>
<p>Каб кінуць родны каравай!</p>
<p>Вам рай заморскі абяцаны...</p>
<p>Няма яго, а дома — рай.</p>
<p> </p>
<p> </p>
<h3><a id="chapter223"></a>БАЧУ Я ЎСЮДЫ ВЕРУ ХАРУЖУЮ...</h3>
<p>Шлях твой цяжкі быў,</p>
<p>не ўсцелены ружамі,</p>
<p>Шлях твой суровы,</p>
<p>Вера Харужая!</p>
<p> </p>
<p>Ды не прыстала нідзе ты, не збочыла,</p>
<p>Цераз віхуры,</p>
<p>нястомная, крочыла...</p>
<p> </p>
<p>І сёння іду я —</p>
<p>Горадам, вёскаю,</p>
<p>Голас твой чую ў сям’і камсамольскае.</p>
<p> </p>
<p>Бачу цябе, маладую і дужую,</p>
<p>Бачу я ўсюды</p>
<p>Веру Харужую.</p>
<p> </p>
<p>Песні і жарты, прамовы праменныя,</p>
<p>Там, дзе юнацтва,—</p>
<p>яна незаменная.</p>
<p> </p>
<p>Колькі ў ёй сілы, адданасці, любасці,</p>
<p>Бачу ў Палессі</p>
<p>Ля Прыпяці, Убарці —</p>
<p> </p>
<p>Там, дзе да захаду траса кладзецца,</p>
<p>Тая, што «Дружбаю» шчыра завецца.</p>
<p> </p>
<p>Верыла Вера,</p>
<p>Што гэта ўжо блізкае.</p>
<p>Бачу Харужую я камуністкаю.</p>
<p> </p>
<p>Бачу ў змаганні  з варожай навалаю,</p>
<p>Бачу яе партызанкай бывалаю.</p>
<p> </p>
<p>Не, ты не знікла,</p>
<p>Хай чуткі упартыя.</p>
<p>Бачу я Веру на полі, на трактары,</p>
<p>Бачу за працаю рупнай, шахцёрскай,</p>
<p>Між юнакоў на зямлі салігорскай.</p>
<p> </p>
<p>Не, не паверу,</p>
<p>Яна не загінула —</p>
<p>Вера бяссмертнай валодае сілаю.</p>
<p> </p>
<p>Скрозь у народзе дужую, мужную,</p>
<p>Знойдзеце Веру,</p>
<p>Веру Харужую!</p>
<p> </p>
<p> </p>
<h3><a id="chapter224"></a>ДВУХТЫСЯЧНЫ ГОД</h3>
<p>Гадоў перажытых не  сцерці.</p>
<p>Ды новых прыходзіць чарод,</p>
<p>А як бы хацелася, верце,</p>
<p>Сустрэць мне двухтысячны год.</p>
<p> </p>
<p>Прыйсці на парадную плошчу</p>
<p>І радасць Камуны адчуць.</p>
<p>Я тым аднагодкам зайздрошчу,</p>
<p>Што да таго дажывуць.</p>
<p> </p>
<p>А будуць такія, няйначай,</p>
<p>Нямала магутных у нас —</p>
<p>Я сёння сяброў сваіх бачу,</p>
<p>Што, пэўна, спаткаюць той час.</p>
<p> </p>
<p>Даём мы бязлітаснай смерці</p>
<p>Ад нашых варот паварот,</p>
<p>А як бы хацелася, верце,</p>
<p>Сустрэць мне двухтысячны год!</p>
<p> </p>
<p>А чым ён цікавіць багата,</p>
<p>Рамантыкай дзіўнай якой —</p>
<p>Скажу вам, не круглаю датай,</p>
<p>А новаю явай сваёй.</p>
<p> </p>
<p>Бязмежжа спакойным блакітам</p>
<p>Зялёную кулю спаўе,</p>
<p>Знішчальныя выбухі знікнуць,</p>
<p>Што даўна калечаць яе.</p>
<p> </p>
<p>І, як касманаўты сягоння,</p>
<p>Ўсё ўбачаць у тыя часы:</p>
<p>Пабольшае колер чырвоны,</p>
<p>Як колер жыцця і красы.</p>
<p> </p>
<p>Спазнаюць маленькія дзеці,</p>
<p>Што здзейсніў працоўны наш век.</p>
<p>Быць можа, на кожнай планеце</p>
<p>Ты будзеш хадзіць, чалавек.</p>
<p> </p>
<p>Ды дзе б ні былі, памятайце,</p>
<p>Хто ўвысь пралажыў вам сляды,</p>
<p>Заўсёды пра тых прыгадайце,</p>
<p>Жылі што ў краіне тады.</p>
<p> </p>
<p>Калі на аўсянай васьмушцы</p>
<p>Змагаўся народ, працаваў,</p>
<p>Як Ленін ў агні рэвалюцый</p>
<p>Свет новы для нас адкрываў.</p>
<p> </p>
<p>Як дужыя ўзводзілі домны,</p>
<p>І  вамі жыла галава,</p>
<p>І  як чалавецтву нястомна</p>
<p>Праз буры свяціла Масква.</p>
<p> </p>
<p>Нашчадкі, вам сёння хачу я</p>
<p>Паведаць хоць некалькі слоў:</p>
<p>Я голас касмічны ваш чую,</p>
<p>Вы вартыя вашых бацькоў!</p>
<p> </p>
<p>Хоць часу не зрушыць мне з месца,</p>
<p>Ды думы імкнуцца ў палёт.</p>
<p>Ах, як бы хацелася, верце,</p>
<p>Сустрэць мне двухтысячны год!</p>
<p> </p>
<p> </p>
<h3><a id="chapter225"></a>ШТО ТЫ, МЕСЯЦ, ВЫРАБЛЯЕШ?</h3>
<p>Што ні ўбачыш, не пазнаеш.</p>
<p>Што ж ты, Месяц, вырабляеш?</p>
<p> </p>
<p>Ты на небе, як ліхтарык,</p>
<p>Вокны ж свецяцца ў пажары.</p>
<p> </p>
<p>Пагляджу — зямля не тая.</p>
<p>Часам здасца — залатая.</p>
<p> </p>
<p>Запаліў жучка ты, мошку,</p>
<p>На раку паслаў дарожку,</p>
<p> </p>
<p>Сад абсыпаў срабрынёю.</p>
<p>Што ж ты нарабіў са мною?</p>
<p> </p>
<p>Ночка зорамі іскрыцца.</p>
<p>Не ляжыцца мне, не спіцца.</p>
<p> </p>
<p>Супакою я не маю,</p>
<p>Ўсё хаджу, яе шукаю...</p>
<p> </p>
<p>Не відаць жа на сцяжынках —</p>
<p>Пасвяці яшчэ часінку.</p>
<p> </p>
<p>Не адмоў жа ты мне ў ласцы.</p>
<p>Можа, выплыве, што ў казцы?</p>
<p> </p>
<p> </p>
<h3><a id="chapter226"></a>ЗЯЗЮЛЕНЬКА</h3>
<p>Я не ведаю, ці праўда, чуў жа, што казалі,</p>
<p>Што была ў сяле кабетка — зязюленькай звалі.</p>
<p>Не сказаць, любіла працу — болей прыбірацца,</p>
<p>А чаму празвалі гэтак, лёгка здагадацца.</p>
<p>Кукавала зязюленька ў Анупрэя ў хаце,</p>
<p>Кукавала, кукавала, кінула дзіцяцю.</p>
<p>А казала: з Анупрэем вельмі невясёла,</p>
<p>І пайшла ад Анупрэя раптам да Міколы.</p>
<p>Кукавала зязюленька ў Міколавай хаце,</p>
<p>Кукавала, кукавала, кінула дзіцяцю.</p>
<p>Бо, казала, што з Міколам не жыццё, а гора.</p>
<p>Завітала зязюленька ажно да Рыгора.</p>
<p>Кукавала зязюленька ў Рыгоравай хаце,</p>
<p>Кукавала, кукавала, кінула дзіцяцю,</p>
<p>Бо, казала, што з Рыгорам ёй жыццё не міла...</p>
<p>Болей я ўжо не запомніў, да каго хадзіла.</p>
<p>Адгудзелі дні за днямі, як мятлюга тая.</p>
<p>Пастарэла зязюленька,</p>
<p>прытулку не мае.</p>
<p> </p>
<p> </p>
<h3><a id="chapter227"></a>ЗАЙЗДРОСНІК-МАКСІМАЛІСТ</h3>
<p>Зайздросціць ён усім здавён,</p>
<p>Зайздросціць усяму на свеце,</p>
<p>Зайздросціць, як ні дзіўна, ён</p>
<p>І некралогу, што ў газеце.</p>
<p> </p>
<p> </p>
<h3><a id="chapter228"></a>ВЕРАСЕНЬ</h3>
<p> </p>
<h4><a id="chapter229"></a>1</h4>
<p>Дзень першы восені. А гэткі,</p>
<p>Што восень цяжка распазнаць.</p>
<p>Гараць, як летам, ярка кветкі,</p>
<p>Сады зялёныя стаяць.</p>
<p> </p>
<p>Ды між плывучай павуціны</p>
<p>Яе настойлівасць відна —</p>
<p>Загад свой піша на рабіне</p>
<p>Ў чырвоных літарах яна.</p>
<p> </p>
<p>А на ляшчынніку, бярозках,</p>
<p>На вербалоззі пры вадзе</p>
<p>Жаўтлявай фарбай  кропкі, коскі</p>
<p>Парасстаўляла дзе-нідзе.</p>
<p> </p>
<p>Запахла бульбаю пячонай,</p>
<p>Туман дыміцца ля ракі.</p>
<p>Пакінуць кут свой улюбёны</p>
<p>Не хочуць, раяцца шпакі.</p>
<p> </p>
<p>А школьнікі з вясёлым гулам</p>
<p>Да школ вярнуліся з лясоў.</p>
<p>І сэрца даўняе адчула,</p>
<p>Нібыта з імі сам пайшоў.</p>
<p> </p>
<h4><a id="chapter230"></a>2</h4>
<p>Каторы дзень спякота запар,</p>
<p>І  горача на сэрцы ў нас.</p>
<p>Рэспублікі чытаю рапарт —</p>
<p>Здала багаты плён у час.</p>
<p> </p>
<p>І  бачу я, як скрозь мяхамі</p>
<p>Напоўнены грузавікі,</p>
<p>Мяхі ж сядзяць гаспадарамі,</p>
<p>І выгляд не абы-які.</p>
<p> </p>
<p>Бо едуць пасланцамі года</p>
<p>На элеватары, на сход.</p>
<p>Ім віншаванні  ад народа.</p>
<p>Даўно чакае іх народ,</p>
<p> </p>
<p>Страчаюць іх усюды з ласкай,</p>
<p>Але нямала ёсць пачвар:</p>
<p>За наш жа хлеб — нам крыўдна, цяжка —</p>
<p>Не дзякуюць, плююць у твар.</p>
<p> </p>
<p>Адкінем гэту перагасу —</p>
<p>Нам і далей з яснотай жыць,</p>
<p>Бо праўда ёсць і праўду нашу</p>
<p>Ніякай крыўдай не скарыць.</p>
<p> </p>
<p>Мы смецце бруднае адвеем,</p>
<p>Наш заўжды чысты каравай.</p>
<p>Мы хлеб сабралі. Зноўку сеем.</p>
<p>І верым: будзе ураджай!</p>
<p> </p>
<h4><a id="chapter231"></a>3</h4>
<p>Туман радзее болей, болей,</p>
<p>Раскрыўшы вокны на палях.</p>
<p>І  мне здаецца, што паволі</p>
<p>Ўся распранаецца зямля.</p>
<p> </p>
<p>Скідае плашч бялява-сіні.</p>
<p>Шырэе на вачах прастор —</p>
<p>Відны ўжо сцежкі, ручаіны,</p>
<p>І  вырас гай, і ўзняўся бор.</p>
<p> </p>
<p>Азначыўся асвер пры хаце,</p>
<p>Дым з каміноў слупамі ўвыш.</p>
<p>Як сон здаровага дзіцяці —</p>
<p>Такі спакой вакол і ціш.</p>
<p> </p>
<p>На ўсёй зямлі ж не так сягоння:</p>
<p>Я чую плач, як свішча  біч,</p>
<p>Я чую выбухі ў Сайгоне</p>
<p>І ў Вашынгтоне неграў кліч.</p>
<p> </p>
<p>Яшчэ паўзуць атруты змеі</p>
<p>І па зямлі, і па вадзе.</p>
<p>Я чую, Тэйлар як шалее,</p>
<p>У грош не ставячы людзей.</p>
<p> </p>
<p>Ён, прыкрываючы парфумай,</p>
<p>Падкінуць свету хоча смерць.</p>
<p>Хаджу ўвесь дзень, хаджу ў задуме:</p>
<p>Ці хутка гэтаму канец?</p>
<p> </p>
<p>Гляджу на сонца, што здалеку</p>
<p>Прыйшло, згубіўшы многа сіл:</p>
<p>Плыве, што струджанае вока,</p>
<p>Чырвонае, за небасхіл.</p>
<p> </p>
<h4><a id="chapter232"></a>4</h4>
<p>І  верасы, нібы па змове,</p>
<p>Скідаюць кветкі па лясах.</p>
<p>І  колер неба ўжо сталёвы,</p>
<p>І  ў ветры — ад паўночы шлях.</p>
<p> </p>
<p>І  хоць яшчэ далекавата</p>
<p>Да колкіх зімніх халадоў,</p>
<p>Ды, дзе ні глянеш, ладзяць хаты,</p>
<p>А колькі розных тых майстроў!</p>
<p> </p>
<p>Хто чарапіцай, хто драніцай</p>
<p>Імкнецца дах шчыльней накрыць.</p>
<p>І валачэ мураш ігліцу,</p>
<p>Каб спакайней было спачыць.</p>
<p> </p>
<p>Барсук ацепліў дбайна норку,</p>
<p>Бабёр падрыхтаваў жытло,</p>
<p>А як дагледзела вавёрка</p>
<p>Замаскаванае дупло!</p>
<p> </p>
<p>Іх сівер снежня не загубіць,</p>
<p>Хоць і чуваць ягоны крок,</p>
<p>І кожнаму бясконца любы</p>
<p>Над галавою свой куток.</p>
<p> </p>
<h4><a id="chapter233"></a>5</h4>
<p>Гулкія хвалі, колькі вас, розных,</p>
<p>вецер сядлае і гоніць.</p>
<p>Вас — табуны, леціцё ў беспрыстанне,</p>
<p>быццам грывастыя коні.</p>
<p>Вецер мацнее. Куды я ні гляну,</p>
<p>вас усё болей і болей.</p>
<p>Кожная хоча дагнаць каб другую, ды не ўдаецца ніколі.</p>
<p>Бачу адну я: імчыцца навыскач і, не  нагнаўшы, лютуе,</p>
<p>Тая ж, што выйшла раней у дарогу, бераг пясчаны цалуе.</p>
<p>Так і ў жыцці нашым часта бывае: хвалі —</p>
<p>грывастыя коні.</p>
<p>Сэрца кагосьці дагнаць пажадае,</p>
<p>толькі ніяк не дагоніць.</p>
<p>След той губляецца, нікне ў дарозе,</p>
<p>потым схаваюць завеі,</p>
<p>Вашы ж размовы — бурныя,</p>
<p>ціхія — нам пакідаюць надзеі</p>
<p>Кожнаму здзейсніць свае пажаданні,</p>
<p>будзь тое увечар ці рана:</p>
<p>Старасці — роздуму, цішы, спакою;</p>
<p>шчасця ў жыцці — закаханым!</p>
<p> </p>
<h4><a id="chapter234"></a>6</h4>
<p>Зацягнулі неба хмары і закрылі нават сонца,</p>
<p>Дый праз хмары сонца сілу мы заўсёды адчуваем.</p>
<p>Паглядзіце, як у высі да яго усё імкнецца:</p>
<p>Горы, дрэвы, травы, кветкі, птушкі, славячы прасторы,</p>
<p>Гарадоў і вёсак вежы, караблёў магутных мачты.</p>
<p>А касмічныя ракеты, а дзяцей забавы — «змеі»,</p>
<p>А хусцінкі карагодаў, а юнацкіх сэрцаў песні!..</p>
<p>Нездарма арлу зайздросцяць, што такія мае крылы!</p>
<p>Паглядзіце вы на зерне, што зямлёю прыгарнулі:</p>
<p>Ледзь цяпло адчуе сонца — два расткі яно пускае</p>
<p>І становіцца на ногі,</p>
<p>галавой імкнецца ў неба.</p>
<p>А святло як толькі ўбачыць —</p>
<p>зачырвонее ад шчасця,</p>
<p>Бо вакол яму падобных, ігальчастых, незлічона.</p>
<p>Дык няхай па небе хмары —</p>
<p>рунь заўжды праменне чуе,</p>
<p>Мкнецца ўгору штохвіліны, хоць таго не бачыць вока.</p>
<p>І не страшны дужай руні ні завеі, ні марозы,</p>
<p>Пад пуховым дахам снегу</p>
<p>на зямлі грудзях утульна —</p>
<p>Там чакаць,</p>
<p>пакуль з-за хмараў веснавое гляне сонца,</p>
<p>А пасля яму насустрач узнімацца вышай, вышай,</p>
<p>Зелянець і красавацца, набіраць ягоны колер</p>
<p>Ды спяваць хвалу жывому</p>
<p>спелым коласам мядзяным,</p>
<p>Тым, дзе кожнае зярнятка —</p>
<p>быццам сонейка малое.</p>
<p> </p>
<h4><a id="chapter235"></a>7</h4>
<p> </p>
<div class="EPIGRAPH">
<p>Калі камара важыць па ўласнай</p>
<p>яго вазе, ён важыць 100 кілаграмаў.</p>
<p><i>   Балгарская народная прыказка</i></p>
</div>
<div class="CLEAR"></div>
<p> </p>
<p>Восень.</p>
<p>Разважанняў час.</p>
<p>Дзякую за дзіўны сказ</p>
<p>Я з Балгарыі сябрам</p>
<p>Пра зазнайку-камара.</p>
<p>На дубу сядзіць камар.</p>
<p>Што за постаць?</p>
<p>Што за твар?</p>
<p>То ж здалося камару,</p>
<p>Што ён большы за гару.</p>
<p>Што ў становішчы такім —</p>
<p>Дуб згінаецца пад ім.</p>
<p>Толькі — што адзін той дуб!</p>
<p>Узвіхрыў камар свой чуб —</p>
<p>Паглядзяць няхай як след:</p>
<p>Перад ім дрыжыць сусвет.</p>
<p>Што там людзі — машкара!..</p>
<p>.  .  .  .  .  .  .  .  .  .  .  .  .  .  .  .  .  .</p>
<p>Здзьмухнуў вецер камара.</p>
<p> </p>
<h4><a id="chapter236"></a>8</h4>
<p>То заскуголіць паміж хвой,</p>
<p>То таямніча заспявае —</p>
<p>У восені ёсць голас свой,</p>
<p>Яго заўсёды ты пазнаеш.</p>
<p> </p>
<p>І хоць нічога не відаць</p>
<p>Часінай позняю, начною,</p>
<p>Магу заўсёды разгадаць,</p>
<p>Аблічча восені якое.</p>
<p> </p>
<p>Калі атулена парчой,</p>
<p>Калі ў падзёртае кашулі,</p>
<p>Калі вясёлае дзяўчо,</p>
<p>Калі надзьмутая бабуля.</p>
<p> </p>
<p>Калі вятры лісток сарвуць,</p>
<p>Калі кастрамі ўжо сагрэта.</p>
<p>Вось гэтак людзі пазнаюць</p>
<p>Па слову мастака-паэта.</p>
<p> </p>
<p>Такія ёсць, што пра Парнас</p>
<p>Не мараць у часы натхнення.</p>
<p>Чытаем іх — і сэрцы ў нас</p>
<p>Аж заміраюць ў захапленні.</p>
<p> </p>
<p>Другія з пыхай: «Салаўя</p>
<p>Даўно мы замянілі словам...</p>
<p>Вось голас мой!.. Вось гэта я!..»</p>
<p>А спеў пачуеш — ішаковы!</p>
<p> </p>
<h4><a id="chapter237"></a>9</h4>
<p>Паволі восені абрысы</p>
<p>Да нас на вуліцы прыйшлі.</p>
<p>Стракатыя крычаць афішы:</p>
<p>— Сезон тэатры пачалі.</p>
<p> </p>
<p>А па музычных школах, клубах —</p>
<p>Уздым, і не абы-які:</p>
<p>Зайгралі галасіста трубы,</p>
<p>І гучна ўдарылі смыкі.</p>
<p> </p>
<p>Суцішна стала на бульварах,</p>
<p>Былога тлуму не чуваць,</p>
<p>Ды нават дожджыку з-пад хмараў</p>
<p>Ніяк каханкаў не разняць.</p>
<p> </p>
<p>Няхай аброшаны іх скроні,</p>
<p>А вочы свецяцца ярчэй,</p>
<p>І сэрцы іхнія сягоння {ІХНІЯ СЯГОІІПЯ</p>
<p>За промні сонца гарачэй.</p>
<p> </p>
<h4><a id="chapter238"></a>10</h4>
<p>У верасні дні залатыя,</p>
<p>Яны з барвоваю каймой.</p>
<p>Я ў месяц верасень, Сафія,</p>
<p>З тваімі сцягамі, з табой.</p>
<p> </p>
<p>Я ведаю, што многа страціў,</p>
<p>І сум трывожыць галаву.</p>
<p>Балгарыя! Цябе не бачыў,</p>
<p>Але даўно табой жыву.</p>
<p> </p>
<p>І ты дазволь мне пахваліцца,</p>
<p>Хоць тут нясціпласць ёсць мая:</p>
<p>Мой дзед калісьці быў на Шыпцы,</p>
<p>А гэта значыць — быў і я.</p>
<p> </p>
<p>Малому мне на сёмым годзе</p>
<p>Ён гаварыў пра веліч гор...</p>
<p>Твае сыны Кірыл, Мяфодзій</p>
<p>Далі мне літараў узор.</p>
<p> </p>
<p>З арліным клекатаннем мову</p>
<p>Імкнуўся я пазнаць, вучыць.</p>
<p>Натхніла слова Дзімітрова,</p>
<p>Як рэвалюцыю любіць.</p>
<p> </p>
<p>І думы, сонцам налітыя,</p>
<p>Плывуць на поўдзень чарадой...</p>
<p>Я ў месяц верасень, Сафія,</p>
<p>З тваімі сцягамі, з табой.</p>
<p> </p>
<h4><a id="chapter239"></a>11</h4>
<p>Бор мой шэптам голля піша</p>
<p>Славу справам баявым.</p>
<p>Я ж хацеў бы, паміж іншым,</p>
<p>Пахваліцца і такім.</p>
<p> </p>
<p>Сэрца поўніцца ад песень.</p>
<p>Гэта ж гонар, і які —</p>
<p>На маёй радзіме з лесу</p>
<p>Выцякаюць дзве ракі.</p>
<p> </p>
<p>Пасланцамі месц прыгожых</p>
<p>Разыходзяцца яны —</p>
<p>Да Дняпра бяжыць Бяроза,</p>
<p>А Ушачка — да Дзвіны.</p>
<p> </p>
<p>Скрозь палеткам ласку дораць,</p>
<p>Кожная — як добры госць.</p>
<p>Ажно ў двух вялізных морах</p>
<p>І вада з тых рэчак ёсць.</p>
<p> </p>
<p>Вераснёўскім ранкам сінім</p>
<p>Сам праводжу я паслоў.</p>
<p>Колькі кропель у іх плыні,</p>
<p>Столькі там маіх сяброў.</p>
<p> </p>
<h4><a id="chapter240"></a>12</h4>
<p>Адышло ўжо дзён багата —</p>
<p>Што лістоў зляцела з гаю...</p>
<p>Камсамольцы год дваццатых,</p>
<p>Я радзей вас сустракаю.</p>
<p> </p>
<p>Ведаю, што вам прыпала</p>
<p>Перажыць і вызнаць многа.</p>
<p>І не дзіва — вас нямала</p>
<p>Засталося на дарогах.</p>
<p> </p>
<p>Без аркестраў вас хавалі,</p>
<p>Не ўсцілалі груд вянкамі.</p>
<p>Толькі сосны і спявалі</p>
<p>Развітальную над вамі.</p>
<p> </p>
<p>Ды нас многа яшчэ службу</p>
<p>Скрозь нясе як след, заўзята.</p>
<p>Мы мацуем нашу дружбу,</p>
<p>Як калісьці ў год дваццаты.</p>
<p> </p>
<p>Хай бывае цяжка часам,</p>
<p>Не здаюцца нашы сэрцы,</p>
<p>З тымі, хто ў жыцці застаўся,</p>
<p>Люба-дорага сустрэцца.</p>
<p> </p>
<p>Хто з палёў, хто з гор, хто з мора,</p>
<p>Сабяромся і сядаем,</p>
<p>А настрой такі бадзёры —</p>
<p>Як і некалі, спяваем.</p>
<p> </p>
<p>Хоць галовы пабялелі,</p>
<p>Ды глядзім наперад смела.</p>
<p>Час прыйшоў. Мы пастарэлі.</p>
<p>А зямля памаладзела.</p>
<p> </p>
<h4><a id="chapter241"></a>13</h4>
<p>Ты, восень, ў крапінках, чырвоная</p>
<p>Ці хмурая, як прыйдзе злосць,</p>
<p>Але заўсёды, як сягоння,</p>
<p>Ты шчырая, якая ёсць.</p>
<p> </p>
<p>Паэтаў жа самахвалебных</p>
<p>Ёсць шмат. Гудуць, нібы няўзнак:</p>
<p>— Не любім славы. Не патрэбна.</p>
<p>І  нават шкодная яна.</p>
<p> </p>
<p>Але хай крытык не заўважыць —</p>
<p>Накліча на сябе праклён.</p>
<p>Паэт усходзіцца: «Абраза!»</p>
<p>І  ўсіх як ёсць знішчае ён.</p>
<p> </p>
<h4><a id="chapter242"></a>14</h4>
<p>Пярун ударыў,</p>
<p>як гармата,</p>
<p>Не — і суровей</p>
<p>і гучней.</p>
<p>На думку зноў</p>
<p>прыходзіць атам,</p>
<p>Што за гарматы</p>
<p>шмат страшней.</p>
<p>Я не жадаю</p>
<p>быць салдатам,</p>
<p>Каб атам</p>
<p>мог людзей знішчаць.</p>
<p>Ды я — салдат,</p>
<p>каб мірным хатам</p>
<p>Ніколі</p>
<p>атама не знаць!</p>
<p> </p>
<h4><a id="chapter243"></a>15</h4>
<p>Дождж забубнеў па даху позна.</p>
<p>Нясмела ён прыйшоў да нас,</p>
<p>Як вучань пальцам асцярожна</p>
<p>Крануў раяль свой першы раз.</p>
<p> </p>
<p>Пасля мацней,</p>
<p>мацней,</p>
<p>прыгожа,</p>
<p>То зашуміць,</p>
<p>то змоўкне ўміг.</p>
<p>Не ўсякі так маэстра можа</p>
<p>Адчуць гучанне струн сваіх.</p>
<p> </p>
<p>Калі ж пяройдзе да мажору</p>
<p>І на ўвесь голас пець пачне...</p>
<p>А дзесьці дасць пярун над борам —</p>
<p>Зямлю, здаецца, скалыхне.</p>
<p> </p>
<p>А думкі, думкі, як па змове,</p>
<p>Ўсю ноч спакою не даюць:</p>
<p>— Ах, каб мае маглі так словы</p>
<p>Людскія сэрцы закрануць.</p>
<p> </p>
<h4><a id="chapter244"></a>16</h4>
<p>Мы жывём у дружбе згоднай,</p>
<p>Сустракаемся часцей.</p>
<p>Вераснёўскім днём пагодным</p>
<p>Віншаваць прыйшоў гасцей.</p>
<p> </p>
<p>Хоць няважны я прамоўца,</p>
<p>Горача вітаю вас:</p>
<p>— Добры дзень, сябры-літоўцы,</p>
<p>Дарагое свята ў нас.</p>
<p> </p>
<p>А далей мая прамова,</p>
<p>Як заведзена яно:</p>
<p>— Вашы справы, ваша слова</p>
<p>Палюбілі мы даўно.</p>
<p> </p>
<p>Аб народах нашых мужных,</p>
<p>Што ля Нёмана-ракі,</p>
<p>Як жылі мы з вамі дружна</p>
<p>Здаўна, доўгія вякі.</p>
<p> </p>
<p>Як крывёю ў час навалы</p>
<p>Мацавалі свой саюз,</p>
<p>Як плячо ў плячо стаялі</p>
<p>І Літва і Беларусь.</p>
<p> </p>
<p>З тых часоў, што помнім ледзьве,</p>
<p>Побач нівы ў нас шумяць,</p>
<p>А мы добрыя суседзі,</p>
<p>Разам сеяць нам і жаць.</p>
<p> </p>
<p>Там, дзе некалі гукалі</p>
<p>Пеўні пеўняў на зары,</p>
<p>Нашы фабрыкі гудкамі</p>
<p>Шлюць вітанні, як сябры.</p>
<p> </p>
<p>А сягоння мы ў сяброўцы,</p>
<p>Быццам тыя спарышы.</p>
<p>Дык за стол, браты-літоўцы,</p>
<p>Пагаворым ад душы.</p>
<p> </p>
<p>Хто з нас як у людзі выйшаў,</p>
<p>Што рабілі гэты год,</p>
<p>Што пісалі, што напішам,</p>
<p>Каб падзякаваў народ.</p>
<p> </p>
<p>Каб, як з добрае абновы,</p>
<p>Пацяшаўся сэрцам ён,</p>
<p>Каб лажыў з любоўю слова,</p>
<p>Як і зерне, на далонь.</p>
<p> </p>
<h4><a id="chapter245"></a>17</h4>
<p>У нас штодзень пільней уборка,</p>
<p>Па бульбе свой здзяйсняем план.</p>
<p>Мае ж таварышы ў Нью-Йорку</p>
<p>Цяпер, на сесіі ААН.</p>
<p> </p>
<p>Відаць, у спрэчках выступаюць.</p>
<p>І часам мы не спім начэй.</p>
<p>Ды я — па шчырасці — не знаю,</p>
<p>Каму на працы гарачэй.</p>
<p> </p>
<p>Іх слухаюць там дыпламаты,</p>
<p>А нас — палеткі, нівы, гай...</p>
<p>Але мы ўсе ад сэрца рады</p>
<p>За Беларусь, свой родны край,</p>
<p> </p>
<p>Што выйшла з франтавых завеяў,</p>
<p>З палосак бедных і вузкіх,</p>
<p>І што яна на асамблеі —</p>
<p>Як роўная паміж усіх.</p>
<p> </p>
<p>Змагаецца за мір заўзята,</p>
<p>Каб вечна ў шчасці жыў народ.</p>
<p>Ёй, воляй ленінскай узнятай,</p>
<p>Сягоння сорак пяты год!</p>
<p> </p>
<h4><a id="chapter246"></a>18</h4>
<p>Маўкліва ў небе цёмна-сінім,</p>
<p>І нават каня не заве.</p>
<p>Адзін лісток, як сіраціна,</p>
<p>Паміж асенніх хваль плыве.</p>
<p> </p>
<p>Вятрыска хвалі не гайдае,</p>
<p>Навокал ціша і спакой,</p>
<p>Але лісток у вір трапляе</p>
<p>І ўміг знікае з галавой.</p>
<p> </p>
<p>Я думаў, ён навек схаваўся</p>
<p>(Дзе сілу ўзяць ў віры такім),</p>
<p>Але гляджу, ён паказаўся,</p>
<p>Хоць і знясілены зусім.</p>
<p> </p>
<p>Ды зноў паплыў сабе памалу</p>
<p>Насустрач сонцу і да зор...</p>
<p>Так і ў маім жыцці бывала,</p>
<p>Так выплываў я на прастор.</p>
<p> </p>
<h4><a id="chapter247"></a>19</h4>
<p>Мухаморы, мухаморы!</p>
<p>Што за постаць, што за ўборы:</p>
<p>Брыль у кропкі, каляровы,</p>
<p>Выгляд хвацкі, адмысловы.</p>
<p> </p>
<p>І ў людзей вось так бывае:</p>
<p>Быццам пава выглядае,</p>
<p>Як апранена, абута...</p>
<p>А кранеш душу — атрута!</p>
<p> </p>
<h4><a id="chapter248"></a>20</h4>
<p>Я на асінку маладую</p>
<p>Гляджу — суцішыцца калі?</p>
<p>Што ж на цябе, на трапяткую,</p>
<p>Паклёп дарэмны узвялі?</p>
<p> </p>
<p>Вось так, бывае, і дзяўчыну</p>
<p>Зняславіць невядома хто.</p>
<p>Яна дрыжыць, дрыжыць асінай,</p>
<p>І немаведама — за што?</p>
<p> </p>
<h4><a id="chapter249"></a>21</h4>
<p>Найболей мы цяпер па хатах,</p>
<p>Пры тэлевізарах, ля кніг.</p>
<p>І без вады ўжо аўтаматы</p>
<p>Сярод кварталаў гарадскіх.</p>
<p> </p>
<p>Усё трывожней ветру спевы,</p>
<p>Золь адчуваецца бліжэй.</p>
<p>Хоць распранаюцца ўсе дрэвы,</p>
<p>Мы апранаемся цяплей.</p>
<p> </p>
<h4><a id="chapter250"></a>22</h4>
<p>Як быццам хтосьці ўзяў раскінуў</p>
<p>Скрозь па кавалачку зары.</p>
<p>Аж гэта ўдзень, пад небам сінім,</p>
<p>Гараць асеннія кастры.</p>
<p> </p>
<p>У кожнага ў душы з праменняў</p>
<p>Гарыць маленечкі касцёр.</p>
<p>А твой касцёр, наш родны Ленін,</p>
<p>Узняўся ўвысь да самых зор.</p>
<p> </p>
<p>І колькі нас на ўсёй планеце,</p>
<p>Шчаслівых, што яго знайшлі.</p>
<p>Гарыць касцёр такога сэрца,</p>
<p>Што грэе ўсіх людзей зямлі.</p>
<p> </p>
<h4><a id="chapter251"></a>23</h4>
<p>Імшары. Кропелек чырвоных —</p>
<p>Што пацерак, куды ні глянь.</p>
<p>Прыгожы з імі мох зялёны,</p>
<p>Нібы расквечаны дыван.</p>
<p> </p>
<p>Што кропелька, дык журавіна.</p>
<p>Прыемна гэту назву чуць —</p>
<p>Нядарма ж лепшую дзяўчыну</p>
<p>Скрозь журавінкаю завуць.</p>
<p> </p>
<h4><a id="chapter252"></a>24</h4>
<p>Па возеры плыву я ў поўнач,</p>
<p>Гарыць у хвалях зор сям’я.</p>
<p>Вяслуючы, кірую чоўнам,</p>
<p>Нібы па зорах еду я.</p>
<p> </p>
<p>А зорак шмат. Бяры любую,</p>
<p>Бо возера — як зорны дом.</p>
<p>Здаецца мне: адну, другую</p>
<p>Вось-вось зачэрпну я вяслом.</p>
<p> </p>
<p>Ды колькі я ні намагаўся,</p>
<p>Вяслом лавіў, хапаў рукой —</p>
<p>Сусвет іх зорны разбягаўся,</p>
<p>Не мог здабыць я і адной.</p>
<p> </p>
<h4><a id="chapter253"></a>25</h4>
<p>Хай верасень з насеннай жменяй</p>
<p>Па полі ходзіць за сяўбой.</p>
<p>Я рад, што ў гэты дзень асенні,</p>
<p>Кастрычнік, стрэціўся з табой.</p>
<p> </p>
<p>Плывуць імкліва на экране</p>
<p>Мая зямля, мой родны кут.</p>
<p>Гляджу з вялікім хваляваннем</p>
<p>У кіно сягоння «Рускі цуд».</p>
<p> </p>
<p>Пустыр. Пакрыўленыя хаткі.</p>
<p>А потым — гмахі карпусоў...</p>
<p>Нібы я зноў жыццё спачатку</p>
<p>Да дзён сучасных перайшоў.</p>
<p> </p>
<p>Шнуркі вузенькія навокал.</p>
<p>І за сахой пануры дзед...</p>
<p>Як узняліся мы высока:</p>
<p>Ад той сахі — аж да ракет!</p>
<p> </p>
<p>Няўжо ўсё гэта за паўвека</p>
<p>Так разгарэлася зара!</p>
<p>Не пазнаю я чалавека —</p>
<p>Жыцця свайго уладара.</p>
<p> </p>
<h4><a id="chapter254"></a>26</h4>
<p>Уранні пабялелі травы,</p>
<p>І парадзеў на ўзгорку гай.</p>
<p>Зіма прыслала нам заяву.</p>
<p>Мы ж кажам ёй: «Ты пачакай!</p>
<p> </p>
<p>Яшчэ рабіць мы многа маем</p>
<p>На полі з ранку да цямна.</p>
<p>Чакай! Бо нават адступае</p>
<p>Ад нас халодная вайна.</p>
<p> </p>
<p>Надыдзе час, снягі заскачуць.</p>
<p>Прыйдзеш пад самыя дамы...</p>
<p>Вайны ж халоднай, ні гарачай,</p>
<p>Знай, не жадаем бачыць мы».</p>
<p> </p>
<h4><a id="chapter255"></a>27</h4>
<p> </p>
<div class="EPIGRAPH">
<p>Увосень ножкай коп,</p>
<p>А вясной ручкай хоп.</p>
<p><i>Народная прыказка</i></p>
</div>
<div class="CLEAR"></div>
<p> </p>
<p>Хто знае, колькі застаецца,</p>
<p>Пакуль мятлюга загудзе.</p>
<p>Глядзіш — і радуецца сэрца:</p>
<p>З палёў пад стрэхі ўсё ідзе.</p>
<p> </p>
<p>Але спускаеш вочы долу,</p>
<p>Як быццам сам зрабіў не так,</p>
<p>Калі згібелы ўбачыш колас,</p>
<p>Ці бульбіну, альбо бурак.</p>
<p> </p>
<p>Вялікія ў людзей патрэбы.</p>
<p>Калі ж рука не падняла,</p>
<p>Дык значыць, што кавалак хлеба</p>
<p>У нас зваліўся са стала.</p>
<p> </p>
<h4><a id="chapter256"></a>28</h4>
<p>Калі паглядзіш, проста цуды:</p>
<p>Паміж лясоў, на плынях рэк</p>
<p>Бабёр зрабіў свае запруды,</p>
<p>Што пазайздросціць чалавек.</p>
<p> </p>
<p>Ён дужы, спрытны і харобры,</p>
<p>Зваліць асіну — не ў цяжар.</p>
<p>А больш таго, ён майстра добры —</p>
<p>Гарбар, тынкоўшчык і цясляр.</p>
<p> </p>
<p>Жыццё ж усім наканавала,</p>
<p>Як жыць самому, як з сям’ёй.</p>
<p>Бабёр вось так, арол на скалах</p>
<p>Будуюць кут уласны свой.</p>
<p> </p>
<h4><a id="chapter257"></a>29</h4>
<p>Ах, як той вецер лісці гоніць!</p>
<p>Іх лёт барвовы і густы.</p>
<p>Нібы наш кут, як улюбёны,</p>
<p>На поўдзень шле свае лісты.</p>
<p> </p>
<p>Мінаюць крылы ветру горы.</p>
<p>Як добра дужым быць такім —</p>
<p>Адным крылом над Белым морам,</p>
<p>Над Чорным звесіўся другім.</p>
<p> </p>
<p>Не пазнаю я сёння гаю,</p>
<p>Ён хутка стане галышом.</p>
<p>Што зробіш? Вецер зачапляе</p>
<p>Нас ледзяным сваім крылом.</p>
<p> </p>
<p>Ды добра ведаю сягоння:</p>
<p>Другім ён вернецца да нас</p>
<p>І ў родны гай лістоў зялёных</p>
<p>Бясконца прынясе ў адказ.</p>
<p> </p>
<h4><a id="chapter258"></a>30</h4>
<p>Мой верасень!</p>
<p>Ты развітаўся МАЗам,</p>
<p>Паўнюткім бульбы, на шашы.</p>
<p>А час далейшы, што ён скажа,</p>
<p>Што прынясе нам для душы?</p>
<p> </p>
<p>Ты добры, верасень, гусляр быў,</p>
<p>А што ў наступным для людзей?</p>
<p>Якія подыхі і фарбы</p>
<p>І кругабег якіх падзей?</p>
<p> </p>
<p>І роздум неспакойным зернем</p>
<p>Пачаў у сэрцы прарастаць —</p>
<p>Шкада таго, чаго не вернеш,</p>
<p>Цікава ж новае пазнаць!</p>
<p> </p>
<p> </p>
<h3><a id="chapter259"></a>СЛОВА  ПРА ДЗЯЎЧЫНУ-АГРАНОМА</h3>
<p>Жыве, як кажуць, у глушы,</p>
<p>На свет жа слаўна працай</p>
<p>Дзяўчына шчырае душы,</p>
<p>Ёй год крыху за дваццаць.</p>
<p> </p>
<p>Ты можаш скрозь адно пачуць:</p>
<p>«Захоплены дзяўчынай».</p>
<p>Яе Рыгораўнай завуць</p>
<p>Ці проста Міхалінай.</p>
<p> </p>
<p>Палі — яе вялізны дом,</p>
<p>Яна заўсёды дома.</p>
<p>Яна з юнацтва аграном,</p>
<p>І гэта ўсім вядома.</p>
<p> </p>
<p>І я сцвярджаю не на жарт:</p>
<p>Ёй з полем — красаванне.</p>
<p>Пастаў такую на асфальт —</p>
<p>Зачахне і завяне.</p>
<p> </p>
<p>А тут — у белі каласоў</p>
<p>Яна красуня й босай.</p>
<p>Яна свая паміж вятроў,</p>
<p>Між туманоў і росаў.</p>
<p> </p>
<p>Абсыпле часам дождж, бы ў злосць,</p>
<p>То сонейка адорыць.</p>
<p>Ды з ёй усё, што ў полі ёсць,</p>
<p>Усё як ёсць гаворыць.</p>
<p> </p>
<p>Я чуў, што ёй няма цаны</p>
<p>Як аграному. Згодзен!</p>
<p>Я сам, вядома, земляны</p>
<p>І знаю, што як родзіць.</p>
<p> </p>
<p>Ды хоць пражыў я шмат жыцця</p>
<p>І шмат аб полі знаю —</p>
<p>Як Міхаліна, пачуцця</p>
<p>Я да раслін не маю.</p>
<p> </p>
<p>Гляджу,</p>
<p>калі праходжу з ёй,</p>
<p>Што кожная расліна</p>
<p>Здаецца ледзьве не жывой,</p>
<p>Гамоніць з Міхалінай.</p>
<p> </p>
<p>Пшаніца  хіліць каласы,</p>
<p>Жыты спіну згінаюць,</p>
<p>Ячмень даўжэзныя вусы</p>
<p>Як быццам распраўляе.</p>
<p> </p>
<p>Гамоніць лён, што сінявой</p>
<p>Расплыўся над палямі,</p>
<p>А грэчка белаю ракой</p>
<p>Бушуе пад нагамі.</p>
<p> </p>
<p>І думкі ў дзеўчыны свае —</p>
<p>Што ў гэтым вось багацці,</p>
<p>Ва ўсім, што так кругом пяе,</p>
<p>Яе часціна працы.</p>
<p> </p>
<p>І што нялёгка ўсё прыдбаць,</p>
<p>Што просіць праца тая —</p>
<p>І позна легчы, рана ўстаць.</p>
<p>Усяк яно бывае.</p>
<p> </p>
<p>Такія ёсць — не ўзяць нічым,</p>
<p>Адной за справу брацца.</p>
<p>Бывае так, што не з адным</p>
<p>Ёй трэба паспрачацца.</p>
<p> </p>
<p>І гразь не гразь, а ў поле кроч.</p>
<p>Самой на ўсё рашыцца.</p>
<p>За вопытам праседзець ноч,</p>
<p>Ад справаздач адбіцца.</p>
<p> </p>
<p>Бывае так, што набяжыць</p>
<p>І растрывожыць сполах.</p>
<p>Але цяпер, як паглядзіць,</p>
<p>На сэрцы так вясёла!</p>
<p> </p>
<p>Бо гэта поле, што ў расе,</p>
<p>І ўсё, што ў ім сабрана,</p>
<p>Ляжыць, нібы на абрусе,</p>
<p>Шырока разасланым.</p>
<p> </p>
<p>Пшанічны колас — пірагом,</p>
<p>Духмяным і праменным,</p>
<p>Аўсяны — свежым кісялём</p>
<p>І соладам — ячменны.</p>
<p> </p>
<p>А з грэчкі каша — будзь ласкаў,</p>
<p>А жытні — смачным хлебам,</p>
<p>А з бульбы — з бульбы сорак страў</p>
<p>І дранік на патрэбу.</p>
<p> </p>
<p>І гэта ўсё — ёй родны дом,</p>
<p>Любімая Айчына.</p>
<p>Ідзе па полі аграном,</p>
<p>Таварыш Міхаліна.</p>
<p> </p>
<p>Гамоняць з ёю ручаі,</p>
<p>І гай, здаецца, грае,</p>
<p>А ёй спяваюць салаўі</p>
<p>І жаўры падпяваюць.</p>
<p> </p>
<p>Яна ж не стоміцца ісці,</p>
<p>Хоць і клапотаў многа,</p>
<p>І сэрца рада, што ў жыцці —</p>
<p>Жаданая дарога.</p>
<p> </p>
<p> </p>
<h3><a id="chapter260"></a>РОДНАЯ ПЕСНЯ</h3>
<p>Жыць без цябе абыякава, сумна і цесна.</p>
<p>О, як мяне ты ўзняла, родная, любая песня!</p>
<p> </p>
<p>Ты навучыла любіць жытні кавалачак хлеба,</p>
<p>Зоры дарыла ты мне, ўноч адкрываючы неба.</p>
<p> </p>
<p>Хто цябе змалку пазнаў, той ад хаціны не зверне.</p>
<p>Кожнае слова тваё — гэта што ў коласе зерне.</p>
<p> </p>
<p>Песня стагоддзі жыве. Моцы яна набірала.</p>
<p>Слова, ўскрыляючы нас, быццам маланка шугала.</p>
<p> </p>
<p>Слова вастрылі вятры, каб узлятала высока,</p>
<p>Каб мы адзін аднаго чулі далёка-далёка...</p>
<p> </p>
<p>Словы ад розных ішлі. Ад сумных яны і вясёлых.</p>
<p>З розных жа кветак нясуць, мёд сабіраючы, пчолы.</p>
<p> </p>
<p>Песня, праводзіш ты нас ад нараджэння да смерці.</p>
<p>Родная песня мая! Ты мне мілейшая ў свеце.</p>
<p> </p>
<p>Ведаю, прыйдзе той час — пад курганом заначую.</p>
<p>Усё ж праз карэнні дубоў родную песню пачую.</p>
<p> </p>
<p> </p>
<h3><a id="chapter261"></a>АБ СУМЛЕННІ</h3>
<p>На жаль, яшчэ існуюць людзі,</p>
<p>Што праўды ў іх шукаць дарма.</p>
<p>Крычаць: «Сумленне!..»</p>
<p>Б’юць у грудзі. А паглядзіш, яго няма.</p>
<p> </p>
<p>Другі гатовы ўдзень і ўночы</p>
<p>Клясціся ў гэтым, так ён звык.</p>
<p>Не вер такому, што балбоча</p>
<p>Скрозь аб сумленні, як індык.</p>
<p> </p>
<p>Жыццё — складанае. Бывае,</p>
<p>Што і памылішся не раз —</p>
<p>І на крыніцу ападае</p>
<p>Смуга, пароша ў нейкі час.</p>
<p> </p>
<p>Не трэба ж рассыпацца лісцем,</p>
<p>Што ты заўсёды шчырым быў,</p>
<p>Бо, можа быць, і ты калісьці</p>
<p>Хоць раз душою пакрывіў.</p>
<p> </p>
<p>Але з таго шукаў збавення,</p>
<p>Якое выйсце, як жа быць.</p>
<p>І так гняло цябе сумленне,</p>
<p>Што не хацелася і жыць.</p>
<p> </p>
<p>Аб праўдзе не крычы бясконца</p>
<p>І выхваленне прэч адкінь,</p>
<p>А будзь такім... ну, як пад сонцам</p>
<p>Празрыстая нябёсаў сінь.</p>
<p> </p>
<p>І ведай — час пакуты здыме,</p>
<p>І пасвятлее воблік твой.</p>
<p>Калі сумленны прад другімі,</p>
<p>Тады сумленны прад сабой.</p>
<p> </p>
<p> </p>
<h3><a id="chapter262"></a>ПОШУКІ  ТЭМЫ</h3>
<p>Даўно ў душы няма спакою,</p>
<p>як бы на моры без вясла.</p>
<p>Шукаю тэму даспадобы</p>
<p>і каб па сіле мне была.</p>
<p> </p>
<p>Гляджу на неба — не знаходжу,</p>
<p>уважна аглядаю дол.</p>
<p>А мне гавораць: што за справа,</p>
<p>ты толькі глянь  як след вакол.</p>
<p> </p>
<p>Гляджу вакол на будаўніцтва —</p>
<p>плаціны, ДЭС, за гмахам гмах.</p>
<p>А я баюся падступіцца:</p>
<p>ці ён па мне такі размах?!</p>
<p> </p>
<p>Гляджу на поле — залатое,</p>
<p>а гераінь, герояў шмат.</p>
<p>Ах, каб мне слоў, ну хоць бы столькі...</p>
<p>ну, колькі ў полі тых зярнят!</p>
<p> </p>
<p>Ды каб сяброў здзівіць, уразіць,</p>
<p>я пра высокае хачу.</p>
<p>А можа, кінуцца мне ў космас?</p>
<p>Ды не, відаць, не далячу.</p>
<p> </p>
<p>Ну, добра. Бачу прыгажуню,</p>
<p>бягу з настроем маладым.</p>
<p>Яна ж хусцінкаю махнула</p>
<p>і адышла зусім з другім.</p>
<p> </p>
<p>Дык да чаго ж, куды імкнуся?</p>
<p>І  хоць ты з сораму згары.</p>
<p>Ну што ж, відаць, для гэтай тэмы</p>
<p>і я сягоння застары.</p>
<p> </p>
<p>А можа, тая, што ў бразготках —</p>
<p>ідзе бяздумная, пяе...</p>
<p>Ды не! Даступная такая,</p>
<p>што зацягалі ўсе яе.</p>
<p> </p>
<p>І не знайшоў. Сябе сцішаю.</p>
<p>Яшчэ напішацца, дарма —</p>
<p>Калі жыццё ды так уразіць,</p>
<p>што і ратунку больш няма!</p>
<p> </p>
<p> </p>
<h3><a id="chapter263"></a>*  *  *</h3>
<p>І мне не разабрацца ў вершы,</p>
<p>Чаму чуццём жывём такім:</p>
<p>Малы жадае быць старэйшым,</p>
<p>Стары быць хоча маладым.</p>
<p> </p>
<p>Малы дасягне, што жадае,</p>
<p>Старому ж ёсць адзін адказ:</p>
<p>Усё спакойна вырашае</p>
<p>Бязлітасна імклівы час.</p>
<p> </p>
<p> </p>
<h3><a id="chapter264"></a>ПРЫГОЖЫ ЧАЛАВЕК</h3>
<p>Ва ўсіх свой густ. Спрачацца можам,</p>
<p>Ісці да згоды пакрысе,</p>
<p>Але на тым, што ёсць прыгожа,</p>
<p>Часцей згаджаемся мы ўсе.</p>
<p> </p>
<p>Што мерай вымярэння служыць?</p>
<p>Няма адзінай меры тут.</p>
<p>Бывае так: сівы, нядужы...</p>
<p>— Які прыгожы! — кажа люд.</p>
<p> </p>
<p>Глядзіш — з нябёс не рваў ён зорак,</p>
<p>Маўчун, ціхоня цэлы век.</p>
<p>Мы ж прыглядаемся, гаворым:</p>
<p>— Які прыгожы чалавек!</p>
<p> </p>
<p>Бывае ж так —</p>
<p>Глядзіш, красуня</p>
<p>Размалявана, што бяда,</p>
<p>А хто спазнае, толькі сплюне</p>
<p>І адвярнецца, бо брыда!</p>
<p> </p>
<p>Мы аб прыгожым заўжды марым,</p>
<p>Але да нас да ўсіх дайшло:</p>
<p>Прыгожыя — не толькі тварам,</p>
<p>А тыя, ў кім душы святло.</p>
<p> </p>
<p> </p>
<h3><a id="chapter265"></a>НОЧ У ВАЛРЭЎКОМЕ</h3>
<p>А мне не забыцца тых дзён агнявых.</p>
<p>Я помню: маёнтак над рэчкаю.</p>
<p>У панскім палацы, між ліп векавых —</p>
<p>Уся наша ўлада савецкая.</p>
<p> </p>
<p>Сядзім хто ў шынелі, а хто ў кажушку,</p>
<p>Паволі збіраемся з сіламі.</p>
<p>І, быццам заснуўшы, стаяць у кутку</p>
<p>Вінтоўкі, з марозу настылыя.</p>
<p> </p>
<p>З нас кожны і пісар, і кожны салдат.</p>
<p>Часіна прыпала ціхуткая —</p>
<p>І хтосьці Саветам складае загад,</p>
<p>А хтосьці дыміць самакруткаю.</p>
<p> </p>
<p>А хтосьці ўжо соннай панік галавой,</p>
<p>А хтосьці мармыча і лаецца,</p>
<p>А хтосьці за «Правдою» і «Беднотой»</p>
<p>Аб новых задачах спрачаецца.</p>
<p> </p>
<p>Устаў ваенком. Ён пакінуў іграць,</p>
<p>Сказаў ужо даўна чаканае:</p>
<p>«Прыляжам жа, хлопцы!..»</p>
<p>І ўзяўся здымаць</p>
<p>Свой кольт з кабурою драўлянаю.</p>
<p> </p>
<p>І вось, калі ўсе дачакаліся ўжо</p>
<p>Хвіліны спачыну законнае —</p>
<p>І покліч трывога ўзняла:</p>
<p>«У ружжо!»</p>
<p>І бойка...</p>
<p>і ночка бяссонная...</p>
<p> </p>
<p> </p>
<h3><a id="chapter266"></a>У МІКРАРАЁНЕ</h3>
<p>У кожнага дзесьці ёсць шчасце сваё —</p>
<p>У мікрараёне каханне маё.</p>
<p> </p>
<p>Я ў мікрараёне не знаю нуды,</p>
<p>Хутчэй на тралейбусе мчуся туды.</p>
<p> </p>
<p>Ад радасці стрэчы я проста гару —</p>
<p>У мікрараёне я кветкі бяру.</p>
<p> </p>
<p>А стрэнуся, сцежкі вядомы даўно —</p>
<p>У мікрараёне іду я ў кіно.</p>
<p> </p>
<p>Бывае, што іншы азначыцца план —</p>
<p>У мікрараёне іду ў рэстаран.</p>
<p> </p>
<p>І я са спазненнем вярнуся дамоў —</p>
<p>Вялікая ў мікрараёне любоў!</p>
<p> </p>
<p> </p>
<h3><a id="chapter267"></a>ЛЯСНЫЯ МУЗЫКАНТЫ</h3>
<p>Я музыку люблю і песні.</p>
<p>Пачую, сэрца не суняць.</p>
<p>А музыку вы чулі ў лесе,</p>
<p>Якую не з чым і зраўняць?</p>
<p> </p>
<p>Арганаў шмат непараўнаных,</p>
<p>Паслухаеш — аж храм гудзе.</p>
<p>Але, відаць, такіх арганаў</p>
<p>Не знойдзеш — свет прайдзі — нідзе.</p>
<p> </p>
<p>Наш лес. Унікнуць толькі трэба —</p>
<p>Спяваючы, сасна расце.</p>
<p>А чулі вы — спявае неба?</p>
<p>А так, што месяц аж цвіце.</p>
<p> </p>
<p>А чулі вы, як дуб наўкола,</p>
<p>Здаецца, басам загудзе?</p>
<p>А чулі папараці голас,</p>
<p>Які за вамі ўслед ідзе?</p>
<p> </p>
<p>А як на ўсходзе дня рабіна</p>
<p>Так завядзе, нібы гусляр,</p>
<p>А ёй шархоткамі асіна</p>
<p>Падсыпле, ажно кіне ў жар?</p>
<p> </p>
<p>Салоўка возьме — сэрцу люба,</p>
<p>А шпак — заштатны тэнарок,</p>
<p>А дзяцел той як грукне ў бубен —</p>
<p>Здаецца, дрэвы йдуць у скок.</p>
<p> </p>
<p>Часамі ледзь уловіш вухам</p>
<p>Паміж лістоў ты спеў жучка.</p>
<p>А чулі вы, як плача муха</p>
<p>У злых абдымках павука?</p>
<p> </p>
<p>Што ж, песня сумная такая,</p>
<p>Ды ўцеху нам усім нясе,</p>
<p>Што ў лесе ўсё як ёсць спявае</p>
<p>Хвалу жыццю, хвалу красе!</p>
<p> </p>
<p> </p>
<h3><a id="chapter268"></a>СВАТЫ</h3>
<p>Калі я жаніўся, дык — мне вы паверце —</p>
<p>Сваты мяне сваталі лепшыя ў свеце:</p>
<p> </p>
<p>Юначыя гульні, купальскія ночы</p>
<p>І, быццам маланкі, дзявочыя вочы,</p>
<p> </p>
<p>Заранкі пад вечар, на досвітку росы,</p>
<p>Танклявыя рукі, бялявыя косы,</p>
<p> </p>
<p>І водар вішнёвы, і пена чарэшні,</p>
<p>І тыя, што сэрца паранілі, песні,</p>
<p> </p>
<p>І тыя, што разам спляталі з вянкамі...</p>
<p>Сватоў я не ведаў, што з ручнікамі.</p>
<p> </p>
<p> </p>
<h3><a id="chapter269"></a>*  *  *</h3>
<p>Глядзіце, зрокам як абняць —</p>
<p>Так зачарнелася кругом.</p>
<p>Давайце ж хмары разганяць,</p>
<p>Бо хутка можа грымнуць гром.</p>
<p> </p>
<p>І так маланкі будуць біць,</p>
<p>Знішчаць палеткі і жытло</p>
<p>Паміж жахлівых навальніц,</p>
<p>Якіх яшчэ і не было.</p>
<p> </p>
<p>І можа ўсё ахутаць дым</p>
<p>І спапяліць вайна жывых,</p>
<p>І могуць знікнуць назаўжды</p>
<p>І птушак спеў, і рост травы...</p>
<p> </p>
<p>Дык нельга нам спакойна спаць,</p>
<p>Бо працы ў нас сягоння шмат —</p>
<p>Давайце хмары разганяць,</p>
<p>Каб ясным быў наш далягляд.</p>
<p> </p>
<p> </p>
<h3><a id="chapter270"></a>*  *  *</h3>
<p>Здавалася, што сонца звонка</p>
<p>Ўзляцела ўвысь, дзень рос і рос,—</p>
<p>Калі стаяла скрозь гамонка</p>
<p>Касілак і танклявых кос.</p>
<p> </p>
<p>Няма тых дзён, ад сонца п’яных,</p>
<p>Што працаю гулі вакол.</p>
<p>Нібы шаломы веліканы,</p>
<p>Стагі паставілі на дол.</p>
<p> </p>
<p> </p>
<h3><a id="chapter271"></a>*  *  *</h3>
<p>Я ведаю, не буду новым,</p>
<p>на гэтым шмат вякоў жылі.</p>
<p>Усё павінна ведаць меру,</p>
<p>як ёсць яна ў самой зямлі.</p>
<p> </p>
<p>Бо варта толькі земнай кулі</p>
<p>інакшыя памеры мець,—</p>
<p>Не так бы ёй навокал сонца мільёны год кружыць, ляцець.</p>
<p> </p>
<p>Дык знай, не вылятай з арбіты,</p>
<p>паслухайся цвярозых слоў,</p>
<p>Не прагні працы не па сіле, а не па сіле — на любоў.</p>
<p> </p>
<p>Не здабывай адзення лішку,</p>
<p>здабудзь патрэбнае, насі</p>
<p>І  не бяры кавалак хлеба, які, вядома, не з’ясі.</p>
<p> </p>
<p> </p>
<h3><a id="chapter272"></a>*  *  *</h3>
<p>Ёсць шмат сабою закаханых,</p>
<p>З іх не адзін навечна знік.</p>
<p>Заўсёды май сяброў адданых,</p>
<p>Калі ўздымаешся на пік.</p>
<p> </p>
<p>Дастанеш галавою неба,</p>
<p>Але сяброў там не знайсці.</p>
<p>А вось сябры, як будзе трэба,</p>
<p>Табе пасобяць і сысці.</p>
<p> </p>
<p> </p>
<h3><a id="chapter273"></a>*  *  *</h3>
<p>Прыходзь, прыходзь жа раніцой,</p>
<p>Як толькі дзень займаецца.</p>
<p>Пабачыш ты, мая любоў,</p>
<p>Як сонца разгараецца.</p>
<p> </p>
<p>Прыходзь, прыходзь жа поўным днём,</p>
<p>Сваё мне шчасце дорачы,</p>
<p>Пабачыш ты, мая любоў,—</p>
<p>Аж сэрцу ў грудзях горача.</p>
<p> </p>
<p>Прыходзь жа позна і ў заход,</p>
<p>Як сонейка закоціцца.</p>
<p>Пабачыш ты, мая любоў,</p>
<p>Што ажно плакаць хочацца.</p>
<p> </p>
<p> </p>
<h3><a id="chapter274"></a>*  *  *</h3>
<p>Калі казаў табе: «Люблю»,</p>
<p>Мяне ты коса змерала.</p>
<p>Што хочаш ты, дык я зраблю,</p>
<p>Каб толькі ты паверыла.</p>
<p> </p>
<p>Я кветкі рад штодня насіць</p>
<p>І просьбы чуць няспынныя,</p>
<p>Ды аднаго ты не прасі —</p>
<p>Цябе кахаць не кіну я...</p>
<p> </p>
<p> </p>
<h3><a id="chapter275"></a>*  *  *</h3>
<p>Аседзішся. Спакой і ціш.</p>
<p>Глядзіш, без клопату жывеш.</p>
<p>А ты, як хваля, наляціш,</p>
<p>Ударыш раптам, з ног саб’еш...</p>
<p> </p>
<p>Спрабую ўстаць. Ды дзе там, жах...</p>
<p>Нібы ўзляцеў тайфун які.</p>
<p>Пакоціш так па камянях,</p>
<p>Што набіваеш сінякі.</p>
<p> </p>
<p>Цябе ніяк не разгадаць,</p>
<p>Мяняецца рука твая —</p>
<p>Пяшчотна так пачнеш гайдаць,</p>
<p>Нібы ляжу ў калысцы я.</p>
<p> </p>
<p>Як лёгкі подых на зары,</p>
<p>Паволі песню так пяеш,</p>
<p>Што думаеш: вакол вятры</p>
<p>І ў небе зоры — ўсе твае.</p>
<p> </p>
<p>Цішэй, цішэй... Спакой і гладзь.</p>
<p>Хаваешся, што не знайсці.</p>
<p>І пачынаю я драмаць,</p>
<p>І ўжо не хочацца ісці.</p>
<p> </p>
<p>Дык хваляй будзь! Не засынай!</p>
<p>Бо ты не ты, калі маўчыш.</p>
<p>Кідайся, пырскай, налятай!</p>
<p>Мне, адчуваю, шкодна ціш.</p>
<p> </p>
<p> </p>
<h3><a id="chapter276"></a>*  *  *</h3>
<p>Мой край у росце.</p>
<p>Мы ў паходзе.</p>
<p>І, ўсхваляваны, я пяю,</p>
<p>Што родны кут за паўстагоддзя</p>
<p>Змяніўся так — не пазнаю.</p>
<p> </p>
<p>Разбуджаны машын гудкамі</p>
<p>Шляхі з прысадамі бяроз.</p>
<p>Перапаханы трактарамі</p>
<p>Мой край упоперак і ўдоўж.</p>
<p> </p>
<p>Куды ні гляну — сэрцу люба.</p>
<p>Драты, як струны,</p>
<p>скрозь пайшлі,</p>
<p>А навакол іх трубы, трубы</p>
<p>Стаяць, як клічнікі зямлі.</p>
<p> </p>
<p>А паміж труб разлівы хлеба,</p>
<p>Куды ні глянь, куды ні кроч.</p>
<p>На крылах чалавек</p>
<p>імкне у неба,</p>
<p>Гамоніць з небам дзень і ноч.</p>
<p> </p>
<p>Змяніліся імкненні, звычкі,</p>
<p>Інакшы краявід сяла.</p>
<p>З зямлі ж струменіць,</p>
<p>б’е крынічка,</p>
<p>Што сілу нам усім дала!</p>
<p> </p>
<p> </p>
<h3><a id="chapter277"></a>ЗЯМЛЯ I ЧАЛАВЕК</h3>
<p>Зямля мая! Ты не старая,</p>
<p>Ляціш ля сонца маладой.</p>
<p>Я ад цябе ўзышоў, я знаю.</p>
<p>Мільёны продкаў прада мной.</p>
<p> </p>
<p>Без ліку скарбаў ты хаваеш,</p>
<p>Дый я ўзбагачаны жыццём.</p>
<p>Што маеш ты, усё я маю,</p>
<p>Яшчэ мацней душы святлом.</p>
<p> </p>
<p>Я чалавек малы-вялікі,</p>
<p>Ды раз мне дадзена пажыць,</p>
<p>Ты не спяшай да долу клікаць,</p>
<p>Гатоў табе яшчэ служыць.</p>
<p> </p>
<p>Усё мой розум пераможа,</p>
<p>Сусвет быць згодным навучу,</p>
<p>Зраблю цябе</p>
<p>найбольш прыгожай,</p>
<p>З другімі светамі злучу.</p>
<p> </p>
<p>Тваёй выключнай пекнатою</p>
<p>Захопіцца увесь Сусвет,</p>
<p>Бо ты дагэтуль сіратою</p>
<p>Адна жыла паміж планет.</p>
<p> </p>
<p>Я — чалавек, гляджу цвяроза,</p>
<p>Я адхілю праявы зла,</p>
<p>Я адганю усе пагрозы,</p>
<p>Каб ты заўжды жывой была.</p>
<p> </p>
<p>Я ўвесь у пошуках гарачых,</p>
<p>Дык не спяшай мяне ты зваць,</p>
<p>Цябе я маладою бачу,</p>
<p>Ты будзеш многа нараджаць!</p>
<p> </p>
<p> </p>
<h3><a id="chapter278"></a>ГАРБУЗ</h3>
<p>Паміж лістоты прыхаваны,</p>
<p>Прыпаў гарбуз на вока мне —</p>
<p>Ляжыць, як глобус фарбаваны,</p>
<p>Параспісаны на спіне.</p>
<p> </p>
<p>А глянь наскрозь — які багаты,</p>
<p>Такому пазайздросцяць шмат —</p>
<p>У ім, што ў гнёздах птушанятаў,</p>
<p>Без ліку месціцца зярнят.</p>
<p> </p>
<p>А прыйдзе час, і нам на радасць</p>
<p>Яны свой круг жыцця пачнуць:</p>
<p>З гняздзечкаў выпырхнуць — і ў грады.</p>
<p>Разлапушацца, зацвітуць.</p>
<p> </p>
<p>Піць будуць сок зямлі пад сонцам,</p>
<p>Пакуль іх спеласць не кране.</p>
<p>А колькі іх? Ды іх бясконца!</p>
<p>Ты іх пазнаеш па спіне.</p>
<p> </p>
<p> </p>
<h3><a id="chapter279"></a>ПЕВЕНЬ</h3>
<p>Не вельмі майстар ты на спевы,</p>
<p>Шпака ты нават не зацьміў,</p>
<p>Ды я люблю цябе, мой певень,</p>
<p>Так, як і некалі любіў.</p>
<p> </p>
<p>Віхор ірваў страхі салому,</p>
<p>Ды так, што бор ажно стагнаў,</p>
<p>Ты ж кукарэкаў мне, малому,</p>
<p>Я думаў — сон мой вартаваў.</p>
<p> </p>
<p>Я захапляўся тваёй сілай.</p>
<p>Ты быў між кур спрытней, смялей.</p>
<p>Ах, як распасціраў ты крылы,</p>
<p>Не знаў я птушкі прыгажэй.</p>
<p> </p>
<p>Няхай гадзіннік ёсць. І болей —</p>
<p>Час можа радыё сказаць.</p>
<p>Ты ж не памылішся ніколі</p>
<p>Мне й сёння ранне прадказаць.</p>
<p> </p>
<p>Ці я дзе днюю, ці начую,</p>
<p>Хай у нязведанай далі,</p>
<p>Калі цябе, спявак, пачую,</p>
<p>Бліжэю сэрцам да зямлі.</p>
<p> </p>
<p> </p>
<h3><a id="chapter280"></a>СЛАВА</h3>
<p>Не прагні славы. Лепш аддана</p>
<p>Працуй, як ранне настае.</p>
<p>А слава прыйдзе нечакана,</p>
<p>Калі й не дбаеш пра яе.</p>
<p> </p>
<p>У славы ёсць, бясспрэчна, сіла,</p>
<p>Ды розны з ёй бывае шлях —</p>
<p>Яна разумнаму, што крылы,</p>
<p>А дурню — камень ці пятля.</p>
<p> </p>
<p>Яна бяздумнаю рукою</p>
<p>Не раздае дарма дары,</p>
<p>Яна над хцівай галавою</p>
<p>Вянком з праменняў не гарыць.</p>
<p> </p>
<p>Яна не ў слаўнай шумнай пене,</p>
<p>Ёй ненавісны фіміям,</p>
<p>Яна не ў золаце адзення,</p>
<p>Яе не бачыць носьбіт сам.</p>
<p> </p>
<p>Не кліч яе абы-якую,</p>
<p>Прыход сапраўднай —</p>
<p>без прынук.</p>
<p>Яе ў вачах сяброў адчуеш,</p>
<p>У поціску гарачых рук.</p>
<p> </p>
<p> </p>
<h3><a id="chapter281"></a>ШЭРАЯ ГАДЗІНА</h3>
<p>Люблю пасля гадзін рабочых</p>
<p>Гадзіну шэрую спаткаць,</p>
<p>Калі цалуецца дзень з ноччу</p>
<p>І ноч бярэцца дзень сцішаць.</p>
<p> </p>
<p>Хто-небудзь скажа,</p>
<p>не паверыць,</p>
<p>Што я ў тым часе адшукаў?</p>
<p>І я злую ад вершаў шэрых</p>
<p>І шэрых усялякіх спраў.</p>
<p> </p>
<p>Мне ж па нутру гадзіна тая,</p>
<p>Што да спачыну нас вядзе,</p>
<p>Калі з уцехай падлічаеш,</p>
<p>Што й ты пражыў няздарма дзень.</p>
<p> </p>
<p>Няхай табе не да героя,</p>
<p>Газеты пра цябе маўчаць,</p>
<p>А ты ўсё думаеш пра тое,</p>
<p>Як заўтра раніцу пачаць —</p>
<p> </p>
<p>Каб зноў на ўсё, што маеш сілы,</p>
<p>Прыкметны быў удзел і твой.</p>
<p>А ноч свае схінае крылы.</p>
<p>Нясе на вейкі супакой.</p>
<p> </p>
<p> </p>
<h3><a id="chapter282"></a>СОНЦА</h3>
<p>Зямля ўсю ноч</p>
<p>глыбока спала</p>
<p>У цемрадзі і ў туманах,</p>
<p>А сонца раніцай устала</p>
<p>І свет змяніла на вачах.</p>
<p> </p>
<p>Спачатку ўспыхнула</p>
<p>што свечка</p>
<p>Ды, асвятліўшы берагі,</p>
<p>Аж засмяяўшыся над рэчкай,</p>
<p>Пайшло на поле, на лугі.</p>
<p> </p>
<p>Відно ў яго мільён патрэбаў,</p>
<p>Бо не спынялася нідзе,</p>
<p>Але з сярэдзіны ўжо неба</p>
<p>Глядзела — праца як ідзе.</p>
<p> </p>
<p>А як ідзе ў людзей старанных,</p>
<p>Як у мурашак, як у пчол.</p>
<p>І, задаволенае, пэўна,</p>
<p>Пайшло хіліцца зноў на дол.</p>
<p> </p>
<p>Крыху над борам пастаяла,</p>
<p>Кранулася ялін густых,</p>
<p>Апошні раз пафарбавала</p>
<p>І знікла ў хвалях баравых.</p>
<p> </p>
<p> </p>
<h3><a id="chapter283"></a>У ШУШАНСКІМ</h3>
<p>З тых дзён шмат часу адышло,</p>
<p>А я заўсёды, дзе б ні быў,</p>
<p>Няспынна думаў пра сяло,</p>
<p>Дзе, як выгнаннік, Ленін жыў.</p>
<p> </p>
<p>Хацеў я край пабачыць той,</p>
<p>Сібірскую наведаць глуш...</p>
<p>І вось той дом і той пакой,</p>
<p>А за сцяною рэчка Шуш.</p>
<p> </p>
<p>І я хаджу па месцы тым,</p>
<p>Дзе ён падмурак свету клаў.</p>
<p>Не, не кажыце, назусім</p>
<p>Ён гэты кут не пакідаў.</p>
<p> </p>
<p>Як на суботніку ў Крамлі</p>
<p>Ён носіць бёрны на плячах,</p>
<p>Так на сібірскае зямлі</p>
<p>За працай бачу Ільіча.</p>
<p> </p>
<p>Людзей адной сям’ёй сабраў,</p>
<p>Ісці да мэты навучыў.</p>
<p>Як Енісей ні бунтаваў,</p>
<p>Ён берагі яго злучыў.</p>
<p> </p>
<p>Ды так, што буйна загуло</p>
<p>Набегам хваль да самых гор,</p>
<p>Ды так, што новае святло</p>
<p>Крышталіцца мільёнам зор.</p>
<p> </p>
<p>Па гарадах увысь узнёс</p>
<p>Кварталы дзіўнай пекнаты,</p>
<p>Панастаўляў заводы скрозь,</p>
<p>Праз рэкі збудаваў масты.</p>
<p> </p>
<p>Прывёў у стэпы трактары,</p>
<p>Засеяў збожжам цаліну,</p>
<p>Узняў з глыбінь зямлі дары,</p>
<p>Агнямі домнаў агарнуў.</p>
<p> </p>
<p>І паплылі чыгун і сталь.</p>
<p>Праз тундру, сонную адвек,</p>
<p>Паклаў шляхі такія ўдаль,</p>
<p>Што і не марыў чалавек.</p>
<p> </p>
<p>Шляхі і ўвысь, шляхі і ўшыр,</p>
<p>І скрозь, дзе я людзей страчаў.</p>
<p>Цябе наведаўшы, Сібір,</p>
<p>Жывога бачыў Ільіча.</p>
<p> </p>
<h3><a id="chapter284"></a>РАЙ</h3>
<p>Сад поўны яблыкаў,</p>
<p>горы высозныя з цукру-крышталю...</p>
<p>Ах, як цудоўна бабка мне змалку рай малявала!</p>
<p>Такія пякноты,</p>
<p>што ажно да ранку расказваць можна.</p>
<p>Што ж паўтарацца? Мабыць, пра гэта ведае кожны.</p>
<p>Не, не хачу я яблыкаў райскіх, святым пакідаю.</p>
<p>Лепш раскажу я сёння, якога раю жадаю.</p>
<p>Навошта мне лезці гэтак высока за сіняе неба?</p>
<p>Дай, зямля-маці, з рук працавітых чорнага хлеба,</p>
<p>Дай мне апошнюю крокву паставіць на новае хаце,</p>
<p>Дай баразну мне пракласці да хлеба і шчасця.</p>
<p>Дай пасля стомы мне асвяжыцца сцюдзёнай вадою,</p>
<p>Дай адпачыць,</p>
<p>заснуць як належыць пад стромай сасною.</p>
<p>Што мне анёл той нябескі,</p>
<p>хай між праменнямі ўецца,</p>
<p>Лепей пайду я ў жытное,</p>
<p>з дзеўчынай-анёлкам сустрэцца.</p>
<p>Лёс мой, цябе я чакаў, не наракаю, ты ўдалы,</p>
<p>Дай мне з людзьмі паспяваць,</p>
<p>дай мне пайграць на цымбалах.</p>
<p>Дай мне цяжару не знаць,</p>
<p>каб пасля дзённых клапотаў</p>
<p>Мог да зары я скакаць ажно да сёмага поту.</p>
<p>Сам я і хлеб свой, і соль, і радасць сваю здабываю.</p>
<p>Дай мне пажыць на зямлі,—</p>
<p>і болей не трэба мне раю!</p>
<p> </p>
<p> </p>
<h3><a id="chapter285"></a>ВАДА</h3>
<p>Зямля зялёнаю красою</p>
<p>Агорнута з тых дзён, калі</p>
<p>Вада ўзбудзіла ўсё жывое,—</p>
<p>Вада няйначай кроў зямлі.</p>
<p> </p>
<p>Яна — нязмернае багацце.</p>
<p>Хто знае, што ёй за цана!</p>
<p>Ну, як расінка птушаняці</p>
<p>Ці зерню кропелька адна.</p>
<p> </p>
<p>А для байца з вадою фляга,</p>
<p>А непрытомнаму глыток,</p>
<p>А для таго, хто чуе смагу,</p>
<p>Пустэльны мерачы пясок,—</p>
<p> </p>
<p>Вада ва ўсім ратунак першы,</p>
<p>Куды ні глянеш, творыць цуд!</p>
<p>Сцвярджаюць: «Непатрэбна вершам...»</p>
<p>Няўжо зусім? Цяжкі прысуд!</p>
<p> </p>
<p>Бо верш — жывучая галінка,</p>
<p>Дзе так трапечуцца лісткі.</p>
<p>А дзе ніводнае расінкі —</p>
<p>Парассыпаюцца радкі.</p>
<p> </p>
<p> </p>
<h3><a id="chapter286"></a>НА ПЕРАДАВОЙ</h3>
<p>Чырвоныя над намі зоры,</p>
<p>І мы далей і ўвысь імчым.</p>
<p>Ад тых славутых дзён «Аўроры»</p>
<p>На першай лініі стаім.</p>
<p> </p>
<p>Пад прамяністымі сцягамі</p>
<p>Зямля ўзнялася расквітаць,</p>
<p>Ды цемры шмат яшчэ прад намі,</p>
<p>Няма калі адпачываць.</p>
<p> </p>
<p>Ідзём. Святло перамагае,</p>
<p>Няхай у барацьбе цяжкой.</p>
<p>У свеце ёсць перадавая,</p>
<p>Мы ўсёй краінаю на ёй.</p>
<p> </p>
<p> </p>
<h3><a id="chapter287"></a>*  *  *</h3>
<p>Ісці да мэты — ўстаць да ўсходу</p>
<p>І даць зямлю адчуць нагам,</p>
<p>Ды, крышачы сцяну нягоды,</p>
<p>Ісці насуперак вятрам.</p>
<p> </p>
<p>Няхай палохаюць віхуры,</p>
<p>Ты не мяняй кірунак свой,</p>
<p>Бо нават птушкі супраць буры</p>
<p>Сядзяць наперад галавой.</p>
<p> </p>
<p> </p>
<h3><a id="chapter288"></a>*  *  *</h3>
<p>Глядзіш на хлопца — што за ліха,</p>
<p>Ён на людскіх харчах узрос,</p>
<p>Сам не рабіў, а што за пыха,</p>
<p>Ажно да столі ўздзёрты нос.</p>
<p> </p>
<p>А языком так спрытна менціць...</p>
<p>Ніяк да ладу не вазьму —</p>
<p>Няўжо сакрэт, як жыць на свеце,</p>
<p>Яму вядомы аднаму.</p>
<p> </p>
<p>Не думаю! Блазнюк, ды годзе,</p>
<p>Яму б паслухаць, памаўчаць...</p>
<p>Ледзь сам пачаў радок выводзіць,</p>
<p>А ўжо бярэцца павучаць.</p>
<p> </p>
<h3><a id="chapter289"></a>СТУПА</h3>
<p>Засыпаю ў ступу жменю</p>
<p>Добра спелага ячменю,</p>
<p>Таўкачом б’ю прагна ў ступу,</p>
<p>Будуць крупы,</p>
<p>крупы,</p>
<p>крупы...</p>
<p>А ячмень не шалушыцца,—</p>
<p>Дай крыху дадам вадзіцы.</p>
<p>Снедаць трэба, праца рупіць,</p>
<p>Мне патрэбны</p>
<p>крупы,</p>
<p>крупы...</p>
<p>Таўкачом я націскаю,—</p>
<p>Зерне вопратку скідае,</p>
<p>Далей-болей, без шалупін</p>
<p>Выглядаюць</p>
<p>крупы,</p>
<p>крупы...</p>
<p>Адкідаю ўбок палову,</p>
<p>Дзякуй, ступа,— ўсё гатова.</p>
<p>Спачываць кідаю ступу,</p>
<p>У гаршку ўжо</p>
<p>крупы,</p>
<p>крупы...</p>
<p> </p>
<p> </p>
<h3><a id="chapter290"></a>*  *  *</h3>
<p>Радок габлюеш і стругаеш,</p>
<p>Каб ён за сэрцы браў глыбей,</p>
<p>А пойдзе ў кнігу — ты чакаеш,</p>
<p>Ці адгукнецца ён табе?</p>
<p> </p>
<p>Ці шмат, з парогу да парогу,</p>
<p>Хацінак ён пераступаў,</p>
<p>Бо, выпраўляючы ў дарогу,</p>
<p>Яму ты гэтага жадаў.</p>
<p> </p>
<p>Каб людзям быў, як хлеб, патрэбен</p>
<p>І каб высокі быў палёт,</p>
<p>Каб ім так распісацца ў небе,</p>
<p>Як піша часам самалёт!</p>
<p> </p>
<p> </p>
<h3><a id="chapter291"></a>ЦЭНТР АЗІІ</h3>
<p>За Саянамі не быў ні разу я.</p>
<p>Край сустрэў бязмежны, стэпавы.</p>
<p>Як я рад, што ў самым цэнтры Азіі —</p>
<p>Ты, сталіца братняе Тувы.</p>
<p> </p>
<p>А вакол — не мог гадаць і марамі</p>
<p>Аб такой нязведанай красе —</p>
<p>І гаі, і горы аж за хмарамі,</p>
<p>А між гор, як волат, Енісей.</p>
<p> </p>
<p>А сябры, як з медзі ўсе адлітыя,</p>
<p>Нам насустрач з юрт і з новых хат.</p>
<p>А такія сэрцы ў іх адкрытыя,</p>
<p>Як над стэпам сіні далягляд.</p>
<p> </p>
<p>Горы, стэп мы з’ездзілі, аблазілі,</p>
<p>Скрозь цяпло страчаючы ў вачах.</p>
<p>Як я рад, што ў самым сэрцы Азіі</p>
<p>Узляцеў высока родны сцяг.</p>
<p> </p>
<p> </p>
<h3><a id="chapter292"></a>КАЛЯ ЮРТЫ</h3>
<p>Юрта-буда з лямцу і са скуры,</p>
<p>Ледзь прыкметны нізенькі ўваход.</p>
<p>А ў той юрце бабка люльку курыць,</p>
<p>А той бабцы, можа, сотня год.</p>
<p> </p>
<p>Кружыць дым, а бабка ўжо не чуе.</p>
<p>Колькі пражыла яна, згадай —</p>
<p>Нас ля юрты праўнучка віншуе,</p>
<p>А імя ў дзяўчыны Маакай.</p>
<p> </p>
<p>А сама ўсё сонейка забрала.</p>
<p>Пахвалілі — вочы зацвілі,</p>
<p>Папрасілі — песню заспявала,</p>
<p>Ажно зашумелі кавылі.</p>
<p> </p>
<p>І здалося, мары чарадою,</p>
<p>Воблакам над горамі плывуць —</p>
<p>Быць спявачкай хочацца малое.</p>
<p>Ах, яшчэ б сустрэць яе, пачуць!..</p>
<p> </p>
<p> </p>
<h3><a id="chapter293"></a>ЧАБАН</h3>
<p>Стэп. Авечкі.</p>
<p>І чабан,</p>
<p>Дзе Саяны высяцца,</p>
<p>І з баранінай казан,</p>
<p>Як гадоў мо тысячу.</p>
<p> </p>
<p>І касцёр такі ж,</p>
<p>І дым</p>
<p>Аж да неба петлямі.</p>
<p>Толькі сонейкам другім</p>
<p>Той чабан асветлены.</p>
<p> </p>
<p>Вось ужо</p>
<p>Каторы год</p>
<p>З кніжкаю ён дружыцца.</p>
<p>А на небе самалёт,</p>
<p>Як галуб той, кружыцца.</p>
<p> </p>
<p> </p>
<h3><a id="chapter294"></a>ЕНІСЕЙ</h3>
<p>Едзем,</p>
<p>Словы дружбы сеем.</p>
<p>Едзем мы па Енісею.</p>
<p> </p>
<p>Едзем,</p>
<p>Нібы ў казцы недзе,</p>
<p>А вакол — тайга, мядзведзі.</p>
<p> </p>
<p>Енісей</p>
<p>Між скалаў пеніць,</p>
<p>А вакол — ласі, алені.</p>
<p> </p>
<p>Енісей</p>
<p>Рассунуў горы,</p>
<p>А над ім, што з медзі, зоры.</p>
<p> </p>
<p>Поблізу —</p>
<p>З лістоўніц хаты,</p>
<p>А ў тых хатах бой-дзяўчаты.</p>
<p> </p>
<p>Валасы —</p>
<p>Пшаніца спее,</p>
<p>Я як гляне — сэрца млее.</p>
<p> </p>
<p>Замуж выйдзе —</p>
<p>ведай, браце:</p>
<p>Што ні год, а шчасце ў хаце.</p>
<p> </p>
<p>Сібірак —</p>
<p>Старанны дома,</p>
<p>А як воін вам вядомы.</p>
<p> </p>
<p>Сібірачка —</p>
<p>Працаўніца.</p>
<p>Ведай, сэрцу закружыцца.</p>
<p> </p>
<p>А вакол —</p>
<p>Заве багацце.</p>
<p>Многа Енісею працы —</p>
<p> </p>
<p>І круціць</p>
<p>Як след турбіны,</p>
<p>І ўзнімаць прастор цалінны.</p>
<p> </p>
<p>А зямля</p>
<p>Настойна просіць</p>
<p>Скарбы з нетраў павыносіць.</p>
<p> </p>
<p>Ён і зробіць,</p>
<p>Ён умее.</p>
<p>Слава, слава Енісею!</p>
<p> </p>
<p> </p>
<h3><a id="chapter295"></a>ДЗІЎНАГОРЫЯ</h3>
<p>Дзіўнагорск! Стаіш на плыні гулкапеннае,</p>
<p>Аж пад неба твае плечы — моц каменная.</p>
<p> </p>
<p>А жывеш такою дружнаю сябрынаю,</p>
<p>Берагі з’яднаў высознаю плацінаю.</p>
<p> </p>
<p>І святлом, што нараджаеш, ты захоплены,</p>
<p>А дамы твае, што кветкі, ў горы ўкроплены.</p>
<p> </p>
<p>Слаўны ты хлапцамі зухаватымі</p>
<p>І, бясспрэчна, што красунямі-дзяўчатамі.</p>
<p> </p>
<p>А іх вочы, а іх вочы — ясназорыя.</p>
<p>Дзіўнагорыя,</p>
<p>Дзіўнагорыя!</p>
<p> </p>
<p> </p>
<h3><a id="chapter296"></a>КРЭПАСЦЬ НАД БУГАМ</h3>
<p>Ёсць крэпасці з муру, з граніту, са скалаў,</p>
<p>Іх сцены-байніцы абводнены кругам,</p>
<p>А колькі іх знікла — было ж іх нямала.</p>
<p>Мацней я не знаю, як крэпасць над Бугам.</p>
<p> </p>
<p>Яе штурмавалі сурова, бясконца,</p>
<p>Часамі крышыліся сцены глухія.</p>
<p>Але не знікалі яе абаронцы,</p>
<p>Мацней ад граніту іх грудзі людскія.</p>
<p> </p>
<p>І крэпасць над Бугам ратунку не просіць,</p>
<p>Героям няма адыходу дарогі.</p>
<p>Іх з бойкі смяротнай няшмат засталося.</p>
<p>Што першымі клалі шляхі перамогі.</p>
<p> </p>
<p>Скажу я заўсёды таварышу-другу —</p>
<p>Ніколі, ніколі табе не памерці,</p>
<p>Калі ты душою, як крэпасць над Бугам,</p>
<p>Калі хоць маленькую — носіш у сэрцы.</p>
<p> </p>
<p> </p>
<h3><a id="chapter297"></a>КОСЫ</h3>
<p>Як сказаць вам аб прычыне,</p>
<p>Ад чаго так сумна мне,—</p>
<p>Дзве касы ў адной дзяўчыны,</p>
<p>Што ручайкі, на спіне.</p>
<p> </p>
<p>А пазнацца давялося,</p>
<p>Так прывабіла сама —</p>
<p>Апавілі сэрца косы,</p>
<p>Што і выхаду няма.</p>
<p> </p>
<p>І я мару аб адзіным,</p>
<p>Хай бы косы больш раслі,</p>
<p>Каб, як тыя каляіны,</p>
<p>Праз жыццё мяне вялі.</p>
<p> </p>
<p> </p>
<h3><a id="chapter298"></a>ВЕЖА</h3>
<p>На полі волат малады,</p>
<p>Мажны, раскідзісты ў плячах,</p>
<p>Стаіць, трымае правады</p>
<p>І паглядае ў дальні шлях.</p>
<p> </p>
<p>Маторы фабрык ён пусціў,</p>
<p>Агні па хатах запаліў,</p>
<p>З ім сіла зроўніцца чыя?</p>
<p>Зайздросціў бы, каб сёння жыў,</p>
<p>Яму б сам Мурамец Ілья.</p>
<p> </p>
<p>Дык вось якія ў новы час</p>
<p>Асілкі-волаты ўзраслі,</p>
<p>А колькі іх сягоння ў нас</p>
<p>Па ўсёй зямлі, па ўсёй зямлі!</p>
<p> </p>
<p> </p>
<h3><a id="chapter299"></a>ЁН НАРАДЗІЎСЯ Ў ДЗЕНЬ ВЯСНОВЫ</h3>
<p>Ён слухаў волжскіх хваль размовы,</p>
<p>Пад іх напеў ўздымаўся, рос...</p>
<p>Ён нарадзіўся ў дзень вясновы,</p>
<p>І свету ён вясну прынёс.</p>
<p> </p>
<p>Яшчэ калі ў гадах дзіцячых</p>
<p>Пушчаў з паперы караблі —</p>
<p>Ручайкі дум яго гарачых</p>
<p>Шлях пракладалі па зямлі.</p>
<p> </p>
<p>А потым плыні дум свабодных</p>
<p>Загаманілі мужна, скрозь —</p>
<p>Шырэй усіх патокаў водных,</p>
<p>Якія толькі ў свеце ёсць.</p>
<p> </p>
<p>О, як яго, што так разліўся,</p>
<p>Шукаў ад смагі чалавек!</p>
<p>І  хто хоць раз з яго напіўся</p>
<p>Барацьбітом той стаў навек.</p>
<p> </p>
<p>Іх Ленін вёў на бой суровы</p>
<p>За лепшы чалавечы лёс —</p>
<p>Ён нарадзіўся ў дзень вясновы,</p>
<p>І свету ён вясну прынёс!</p>
<p> </p>
<p> </p>
<h3><a id="chapter300"></a>ЧОВЕН</h3>
<p>Не баяўся ты буры, ані штормаў жахлівых,</p>
<p>Ты праплыў праз юнацтва, мой човен імклівы.</p>
<p>Ад самога пачатку не згубіў ты разгону,</p>
<p>Ты заўсёды раўняўся на ветразь чырвоны.</p>
<p> </p>
<p>Толькі так,</p>
<p>на яго,</p>
<p>толькі з ім, не іначай,</p>
<p>Ён заўсёды ўваччу прад табою маячыў.</p>
<p>Зваў на морскі прастор, каб хаду ты патроіў,</p>
<p>Быццам сэрца майго заклікаў ён крывёю.</p>
<p> </p>
<p>Сёння ён яшчэ больш разгарнуўся шырока,</p>
<p>Не шукай жа, мой човен, зацішнай затокі.</p>
<p> </p>
<p>Бачым, ветразь гарыць, даганяе віхуры,</p>
<p>Бура песня твая, прабівайся праз буры!</p>
<p> </p>
<p> </p>
<h3><a id="chapter301"></a>НАШ ВЕК</h3>
<p>Ты зачынаўся ў час жахлівы.</p>
<p>З вайной мы пачыналі жыць.</p>
<p>І выгляду твайму ўласцівы</p>
<p>Калючы дрот, крыжы, крыжы...</p>
<p> </p>
<p>Багаты кулямі, не зернем,</p>
<p>Шукаў, што крот, ў зямлі жытло.</p>
<p>І  той жа дрот заместа зерняў</p>
<p>Тваё ў бядзе сціскаў чало.</p>
<p> </p>
<p>Твой плашч з пажараў-аксамітаў</p>
<p>Не прыкрываў глыбокіх ран,</p>
<p>Твой быў акопамі парыты</p>
<p>Яшчэ зусім юнацкі стан.</p>
<p> </p>
<p>Глыбока рыючы разоры,</p>
<p>Шалёна выбухі раўлі,</p>
<p>І толькі залпамі «Аўроры»</p>
<p>Цябе да ладу прывялі.</p>
<p> </p>
<p>І  хай былі яшчэ нягоды,</p>
<p>Ды бачаць тыя, што жывуць —</p>
<p>Замест дратоў вянок з Усходу</p>
<p>Тваю ўпрыгожыў галаву.</p>
<p> </p>
<p>Наш век праходзіць па планеце</p>
<p>І  з руж вянок яго расце,</p>
<p>Усімі ж фарбамі на свеце</p>
<p>Ён неўзабаве расцвіце.</p>
<p> </p>
<p> </p>
<h3><a id="chapter302"></a>ПАДАРОЖЖА З СЯБРАМІ</h3>
<p>Днямі залатымі,</p>
<p>Полем і барамі,</p>
<p>Едзем па Радзіме,</p>
<p>Едзем мы з сябрамі.</p>
<p> </p>
<p>Неба — быццам звоніць,</p>
<p>Падпяваюць долы,</p>
<p>Хораша сягоння,</p>
<p>Хораша, вясёла!</p>
<p> </p>
<p>Па душы гаворым,</p>
<p>Новага багата,</p>
<p>Родныя мы ў горы,</p>
<p>Родныя мы ў свята.</p>
<p> </p>
<p>Бо сваю мы хату</p>
<p>Разам будавалі</p>
<p>І чужынца-ката</p>
<p>Разам праганялі.</p>
<p> </p>
<p>Люба нам сустрэцца</p>
<p>Зноў сябрынай цеснай,</p>
<p>Сэрцы б’юцца ў сэрцы —</p>
<p>Выкрасаюць песню.</p>
<p> </p>
<p>Радасць я збіраю</p>
<p>І складаю ў вершы.</p>
<p>Віцебск нас вітае</p>
<p>Па дарозе першым.</p>
<p> </p>
<p>Мы пра горад мужны</p>
<p>Многа знаем, чулі,</p>
<p>Мы ў абдымках дужых</p>
<p>Тваіх плошчаў, вуліц.</p>
<p> </p>
<p>Рады, давялося</p>
<p>Чуць тваю нам ласку,</p>
<p>Выпіць чарку просіш</p>
<p>Нас па-партызанску.</p>
<p> </p>
<p>П'ем  мы і жадаем</p>
<p>Вам здабыткаў многа...</p>
<p>Далей запрашае</p>
<p>Нас усіх дарога.</p>
<p> </p>
<p>Едзем. Зноў спяшаем</p>
<p>Уздоўж ракі блакітнай —</p>
<p>Полацак вітаем,</p>
<p>Горад старажытны.</p>
<p> </p>
<p>Слава цябе знала,</p>
<p>Быў ты і гаротны,</p>
<p>Ды пражыў нямала —</p>
<p>Тысячу і сотню.</p>
<p> </p>
<p>Але, што за дзіва,</p>
<p>Зноў ты ў пабудовах.</p>
<p>Полацак шчаслівы —</p>
<p>Горад самы новы.</p>
<p> </p>
<p>Дружнаю паходкай</p>
<p>Крочыш ты, як цуда —</p>
<p>Горад сямігодкі,</p>
<p>Горад нафтабуда.</p>
<p> </p>
<p>Ля Сафіі ўзняўся,</p>
<p>Што юнак-хлапчына.</p>
<p>Слаўся, горад, слаўся</p>
<p>І расці няспынна!</p>
<p> </p>
<p>Пад наддзвінскім небам</p>
<p>Добра мне з сябрамі,</p>
<p>Ды далей нам трэба,</p>
<p>Зноў шляхі прад намі.</p>
<p> </p>
<p>На зялёным лісці</p>
<p>Ранішнія росы,</p>
<p>Гэты шлях калісьці</p>
<p>Перамераў босым.</p>
<p> </p>
<p>Шлях, што позна ўспомніў,</p>
<p>На мяне не злуйся,</p>
<p>Паглядзі, з кім сёння</p>
<p>Да цябе вярнуўся.</p>
<p> </p>
<p>Дужыя па росту,</p>
<p>Добрыя душою.</p>
<p>Мы жывём, ну проста</p>
<p>Што адной сям’ёю.</p>
<p> </p>
<p>У кутку прыгожым</p>
<p>Стрэчу нам рыхтуюць,</p>
<p>Па шляху бярозы</p>
<p>Ветліва жартуюць.</p>
<p> </p>
<p>Сосны ды рабіны</p>
<p>Цешаць наша вока,</p>
<p>Вось мы і ў мясціне,</p>
<p>Што завуць Глыбокім.</p>
<p> </p>
<p>Назвішча такое,</p>
<p>Разумей як хочаш —</p>
<p>Па душы людское,</p>
<p>Па вачах дзявочых.</p>
<p> </p>
<p>Ці па тым, як збожжам</p>
<p>Сеўні напаўняюць,</p>
<p>Ці як кубкі, можа,</p>
<p>Госцям наліваюць?</p>
<p> </p>
<p>Будзем заўтра марыць,</p>
<p>Каб да вас вярнуцца,</p>
<p>Ды заве нас Нарач,—</p>
<p>Весці к нам нясуцца.</p>
<p> </p>
<p>Вось яно. Як горы,</p>
<p>Хвалі наступаюць,</p>
<p>Возера ці мора,—</p>
<p>Я не разгадаю.</p>
<p> </p>
<p>Песні хваль высокіх</p>
<p>Кожнага узрушаць,</p>
<p>І ў людзей навокал</p>
<p>Песенныя душы.</p>
<p> </p>
<p>У часы нядолі</p>
<p>Змагары-паўстанцы,</p>
<p>Біліся за волю</p>
<p>Мужна нарачанцы.</p>
<p> </p>
<p>Адышла жалоба,</p>
<p>Дзень прыйшоў шчаслівы,</p>
<p>Сёння хлебаробы,</p>
<p>Рыбакі надзіва.</p>
<p> </p>
<p>Шчыры люд, гасцінны</p>
<p>Працай ганарыцца —</p>
<p>Кожнае хаціне</p>
<p>Ёсць чым пахваліцца.</p>
<p> </p>
<p>Што  ж, далей, наперад —</p>
<p>Пажадаць  вам можам</p>
<p>багаты нераст,</p>
<p>І буйное збожжа.</p>
<p> </p>
<p>Хай гамоніць з вамі</p>
<p>З году ў год калыска,</p>
<p>Ну, а нам з сябрамі</p>
<p>Час ужо да Мінска.</p>
<p> </p>
<p>Многа песням ліцца,</p>
<p>Многа праспявана...</p>
<p>Дык прымай, сталіца,</p>
<p>Ты сяброў адданых!</p>
<p> </p>
<p> </p>
<h3><a id="chapter303"></a>ЗА НАСТУПНЫМІ ГАДАМІ</h3>
<p>Дзень за днём і дні за днямі</p>
<p>Ўсё жыццё пераіначаць.</p>
<p>За наступнымі гадамі,</p>
<p>Што я сэрцам чую, бачу —</p>
<p> </p>
<p>Грамаду людзей шчаслівых,</p>
<p>Болей звонкі ў песнях голас,</p>
<p>Бег матораў больш руплівы,</p>
<p>Найспарнейшы хлебны колас.</p>
<p> </p>
<p>Гарадоў дзівосных аркі —</p>
<p>У зялёным буйным лісці,</p>
<p>Неба сіні самай яркай</p>
<p>І ваду яшчэ празрысцей.</p>
<p> </p>
<p>Дрэвы ў самым буйным цвеце,</p>
<p>Кветкі быццам зоры тыя,</p>
<p>І галоўнейшае ў свеце —</p>
<p>Душы светлыя людскія.</p>
<p> </p>
<p>Дзень за днём і дні за днямі</p>
<p>Нашу радасць у паходзе</p>
<p>Здабываць мы будзем самі,</p>
<p>Бо нішто так не прыходзіць.</p>
<p> </p>
<p>Хтосьці зробіць дом на славу,</p>
<p>Хтосьці даль нябёс падлічыць,</p>
<p>Хтось даб’ецца лепшых сплаваў,</p>
<p>А хтось зерне павялічыць.</p>
<p> </p>
<p>Хопіць  працы і клапотаў</p>
<p>Збудавацца адмыслова,</p>
<p>Будзе кожнаму работа,</p>
<p>Мне ж — шукаць такое слова,</p>
<p> </p>
<p>Каб яно свяціла ўночы,</p>
<p>Каб яго як сустракалі —</p>
<p>У людзей гарэлі вочы</p>
<p>І каб сэрцы ўсіх спявалі.</p>
<p> </p>
<h3><a id="chapter304"></a>МАЕ ПРАВЫ</h3>
<p>Я рады, валодаю правам бясконцым</p>
<p>І цешыцца небам і роднай зямлёй,</p>
<p>І дыхаць паветрам, і грэцца пад сонцам,</p>
<p>І твар асвяжаць свой празрыстай вадой.</p>
<p>Зямлю я ўздымаю для ўсіх на патрэбу</p>
<p>І з радасцю ёй адбіваю паклон,</p>
<p>Кідаю зярняты ў пухлістую глебу,</p>
<p>А ўвосень мне любы мядзяны іх звон.</p>
<p>Будую я фабрыкі — наша багацце,</p>
<p>Іх веліч і сіла далёка відны,</p>
<p>Узводжу такія дамы і палацы,</p>
<p>Што зырка на свет паглядаюць яны.</p>
<p>Па роднай краіне іду я шляхамі,</p>
<p>Куды ні загляну, ў куточак любы,</p>
<p>Мне кожнае дрэва шапоча лістамі,</p>
<p>І гэтак пяшчотна, каханка нібы.</p>
<p>Куды я ні рушу, Кастрычніка зоры</p>
<p>І мой накірунак і родны мой дом —</p>
<p>Гараць у паветры, не гаснуць у моры,</p>
<p>У космас нас клічуць праменным святлом.</p>
<p>Яны мая радасць, яны мая слава,</p>
<p>Я ведаю — ўсім абавязаны ім,</p>
<p>Быць заўжды шчаслівым мне дадзена права</p>
<p>І дбаць клапатліва аб шчасці людскім,</p>
<p>Я гэтага права свайго не пакіну,</p>
<p>Ніколі не здраджу, нідзе не схлушу,</p>
<p>Людскога цяжару ўздымаю часціну,</p>
<p>Хоць кроплю святла, але далей нясу.</p>
<p> </p>
<p> </p>
<h3><a id="chapter305"></a>ЗА ІЛЬІЧОМ</h3>
<p>Упарта, цвёрда і натхнёна,</p>
<p>Гартуючыся на хаду,</p>
<p>Ідзе нястомная калона —</p>
<p>І рады я, што ў ёй іду.</p>
<p> </p>
<p>Яна мільённая.</p>
<p>Нас многа.</p>
<p>Яе дэвіз — жыццё, святло.</p>
<p>Даўно пайшла яна ў дарогу,</p>
<p>Калі мяне і не было.</p>
<p> </p>
<p>Яна, што крыллі для народа,</p>
<p>Яна — ягоны розум, кроў...</p>
<p>Як быццам з ёю я заўсёды</p>
<p>З пачатку самага ішоў.</p>
<p> </p>
<p>Згаралі ў ёй,</p>
<p>Не паміралі,</p>
<p>І знішчыць не магла турма,</p>
<p>Хоць шмат каго, што пачыналі,</p>
<p>Цяпер, на жаль, ужо няма.</p>
<p> </p>
<p>Ды мы, адданых іх, да скону</p>
<p>Заўсёды будзем ўспамінаць —</p>
<p>Іх незабыўныя імёны</p>
<p>На небе зоркамі гараць...</p>
<p>.  .  .  .  .  .  .  .  .  .  .  .  .  .  .  .  .  .</p>
<p>І мы кагортаю з’яднанай</p>
<p>Ідзём няспынна дзень за днём —</p>
<p>Услед за постаццю тытана,</p>
<p>Услед за нашым Ільічом.</p>
<p> </p>
<p>Нас збіць імкнуліся з дарогі,</p>
<p>Віхуры лютыя гулі,</p>
<p>Ды хоць крывянілі мы ногі —</p>
<p>Сваёй трымаліся зямлі.</p>
<p> </p>
<p>Зару Кастрычніка сустрэўшы,</p>
<p>Паход вышэй узняўся наш —</p>
<p>«Аўроры» залп акордам першым</p>
<p>Пачаў наш несканчоны марш.</p>
<p>.  .  .  .  .  .  .  .  .  .  .  .  .  .  .  .  .  .</p>
<p>І сэрцу радасна сягоння</p>
<p>За родны наш, савецкі дом,</p>
<p>Ідзе магутная калона —</p>
<p>Услед ідзе за Ільічом.</p>
<p> </p>
<p>Мы ў даль без сполаху глядзелі,</p>
<p>Ніколі не гублялі шлях.</p>
<p>Бывала, што рады радзелі,</p>
<p>Вядома, так, як у баях.</p>
<p> </p>
<p>Ды мы, як партыі салдаты,</p>
<p>Не станавіліся слабей,</p>
<p>Плячо к плячу і брат да брата</p>
<p>Яшчэ змыкаліся шчыльней.</p>
<p> </p>
<p>Змагаліся. Перамагалі</p>
<p>Усе нягоды мы і жах</p>
<p>І зноў нязменна вырасталі,</p>
<p>Яшчэ вышэй узняўшы сцяг.</p>
<p>.  .  .  .  .  .  .  .  .  .  .  .  .  .  .  .</p>
<p>Нас не падужаць, не прыпыняць,</p>
<p>Бо ў нас расце сям’я братоў —</p>
<p>І мы ідзём ў адзінай плыні</p>
<p>З  усіх, як ёсць, мацерыкоў.</p>
<p> </p>
<p>З  усіх краёў, з шыротаў розных,</p>
<p>У грудзях з вераю — агнём —</p>
<p>Упэўнена і пераможна</p>
<p>Мы ўслед ідзём за Ільічом.</p>
<p> </p>
<p> </p>
<h3><a id="chapter306"></a>ВЯЛІКІ ДЗЕНЬ</h3>
<p>Ёсць многа дзён, што шчасце дораць,</p>
<p>Ды больш усіх той дзень люблю,</p>
<p>Калі магутны залп «Аўроры»</p>
<p>Ускалыхнуў усю зямлю.</p>
<p> </p>
<p>І вось яна — пад ветрам свежым</p>
<p>Бадзёрым голасам пяе,</p>
<p>Параскідаўшы краты-межы,</p>
<p>Інакшы выгляд у яе.</p>
<p> </p>
<p>Увесь узросшы гарадамі,</p>
<p>Плацінамі гады стаяць,</p>
<p>Цёмна-зялёнымі садамі</p>
<p>Па-над палеткамі шумяць.</p>
<p> </p>
<p>І густы іншыя сягоння,</p>
<p>І ўдумней людзі мнагакрат —</p>
<p>Стаў касмашлем важней кароны,</p>
<p>Карон жа па музеях шмат.</p>
<p> </p>
<p>Жывём не толькі дзённым хлебам,</p>
<p>Імкнёмся і да зор другіх,</p>
<p>Аднак для нас, высока ў небе,</p>
<p>Чырвоная ярчэй усіх.</p>
<p> </p>
<p>Прайшла амаль палова века,</p>
<p>І шмат дзе знік прыгнёт і здзек.</p>
<p>А гляньце вы на чалавека —</p>
<p>Якім стаў дужым чалавек!</p>
<p> </p>
<p> </p>
<h3><a id="chapter307"></a>ЗАПРАШЭННЕ НА СВЯТА</h3>
<p>Пяе Беларусь. Упрыгожаны хаты,</p>
<p>Свайго вызвалення святкуючы свята.</p>
<p> </p>
<p>Вакол урачыста яна пазірае,</p>
<p>На свята сяброў дарагіх запрашае.</p>
<p> </p>
<p>І я да іх слова прамовіць імкнуся:</p>
<p>— Вы волю прынеслі маёй Беларусі —</p>
<p> </p>
<p>Згадаем жа дружбу і дні баявыя,</p>
<p>Вас клічуць на сходку сябры франтавыя.</p>
<p> </p>
<p>Вас клічуць, як родных, браты-партызаны</p>
<p>На тыя мясціны, дзе білі паганых.</p>
<p> </p>
<p>На месціны, дзе паламалі ім рогі —</p>
<p>Вас клічуць сцяжынкі і нашы дарогі.</p>
<p> </p>
<p>Нямала вам тут давялося змагацца,</p>
<p>Вас клічуць і вуліцы нашы і пляцы.</p>
<p>.  .  .  .  .  .  .  .  .  .  .  .  .  .  .  .  .  .  .  .</p>
<p>На мірную справу працуем цяпер мы,</p>
<p>Мы ладзім сялібы і добрыя фермы,</p>
<p> </p>
<p>І школы, і клубы, і яслі будуем,—</p>
<p>Як бачыце, добрую змену гадуем.</p>
<p> </p>
<p>Мы знаем: рабіць яшчэ  трэба нам многа,</p>
<p>Ды кожнаму ясная наша дарога —</p>
<p> </p>
<p>Ідуць па ёй, слаўнай, найлепшай у свеце</p>
<p>І наша юнацтва і нашыя дзеці,</p>
<p> </p>
<p>Ідуць і будуюць натхнёна і смела...</p>
<p>Вы бачыце, як Беларусь расквітнела!</p>
<p> </p>
<p>А поспехі гэтыя ў нашым народзе,</p>
<p>А ўсё гэта ў дружбе, у братняе  згодзе!</p>
<p> </p>
<p>Адным  было б цяжка, не мелі б мы змогі,</p>
<p>Дык пойдзем, сябры, мы на пляц Перамогі,</p>
<p> </p>
<p>Адзінай, з’яднанаю  мы грамадою,</p>
<p>Туды, дзе ўзвышаецца помнік героям —</p>
<p> </p>
<p>І шапкі з глыбокай павагаю здымем —</p>
<p>Героі жыццё аддалі за Радзіму,</p>
<p> </p>
<p>І скажам героям: — Сябры дарагія,</p>
<p>Мы помнім навалы часіны цяжкія,</p>
<p> </p>
<p>І ў памяці нашае Вам не памерці,</p>
<p>Мы споўнілі Вашы наказы ад сэрца —</p>
<p> </p>
<p>Мы свята хаваем здабытую волю,</p>
<p>І вораг сюды ўжо не ступіць ніколі!</p>
<p> </p>
<p>Сям'і ж нашай дружнай у радаснай працы —</p>
<p>Расці, красавацца,</p>
<p>Расці, красавацца.</p>
<p> </p>
<h3><a id="chapter308"></a>РОЗДУМ У ПЯЦІГОРСКУ</h3>
<p>Па росту ён — Казбек, няйначай,</p>
<p>А галавою вышэй гор,</p>
<p>Мы й сёння Лермантава бачым,</p>
<p>Як слухае размовы зор.</p>
<p> </p>
<p>Яму іх новы покліч чутны,</p>
<p>Які даўней шукаў здалёк,</p>
<p>І кліч чырвонай — пяцікутнай,</p>
<p>Найбольш прываблівае зрок.</p>
<p> </p>
<p>А мы з паэтам. Нам здаецца,</p>
<p>Што скрозь, наперад дзе ідуць —</p>
<p>Нібы яго мы чуем сэрца,</p>
<p>Нібы ягоны голас чуць.</p>
<p> </p>
<p>Ён  тут. А кат не мае сілы,</p>
<p>Бо згніў. Няма шляхоў адтуль,</p>
<p>Бо мы Мартынава прабілі</p>
<p>Мільёнамі праклёнаў-куль.</p>
<p> </p>
<p>А Лермантаў? Па-над планетай,</p>
<p>Як зорка, верш яго плыве...</p>
<p>Ля Машука — гары паэта</p>
<p>Чытаюць вершы. Ён жыве!</p>
<p> </p>
<p> </p>
<h3><a id="chapter309"></a>НАФТА  ЁСЦЬ У БЕЛАРУСІ!</h3>
<p>Праз вякі наш край празвалі</p>
<p>Краем багны і балотаў;</p>
<p>Сумны дол сахой аралі,</p>
<p>Палівалі чорным потам.</p>
<p>Наша поле, нашы нівы,</p>
<p>Кут забіты, занядбалы —</p>
<p>Абыходзілі маўкліва</p>
<p>І зямля ў адказ маўчала.</p>
<p>Сёння ж весткі прыляцелі,</p>
<p>Я ад сэрца ганаруся —</p>
<p>Як жа мы пабагацелі:</p>
<p>Нафта ёсць у Беларусі.</p>
<p>Б'юць высозныя фантаны,</p>
<p>Нафты ў нашых нетрах многа</p>
<p>Ёй да Прыпяці напрамак,</p>
<p>Да Дзвіны — яе дарога.</p>
<p>Там з машынамі сустрэцца,</p>
<p>Разнатварай быць прымусяць...</p>
<p>Чуеш, радуюцца сэрцы:</p>
<p>— Нафта ёсць у Беларусі!</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>