<div class="container">
<div class="book-utils">
<div id="qrcode"></div>
<a href="/Piatrus_Brouka/Palanianka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: кастрычнік 1945 -->
<!-- HEADER_FIELD Edition: Броўка П. Збор твораў: У 9 т. - Т. 2. Вершы, паэмы, 1941-1953.-Мн.: Маст. літ., 1987.- с. 263-277 -->
<!-- HEADER_FIELD FirstPublicationYear: 1945 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Паланянка -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Паланянка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Цёмнай восеньскай ноччу,</p>
<p>Цёмнай ноччу глыбокай</p>
<p>Прывялі паланянку</p>
<p>На чужыну далёка.</p>
<p> </p>
<p>На чужыне далёкай</p>
<p>Неба выслана дымам.</p>
<p>Пасадзілі дзяўчыну</p>
<p>За драты Асвянціма.</p>
<p> </p>
<p>За дратамі густымі</p>
<p>Злосны крык з бізунамі.</p>
<p>Развіталася Люба</p>
<p>З маладымі гадамі.</p>
<p> </p>
<p>Развіталася Люба</p>
<p>З песняй шчырай, дзявочай,</p>
<p>Назаўсёды пагаслі</p>
<p>Жартаўлівыя вочы.</p>
<p> </p>
<p>Спахмурнеў, замаркотнеў</p>
<p>Твар бялявы, што месяц...</p>
<p>Ах ты, Любачка, Люба,</p>
<p>Партызанка з Палесся.</p>
<p> </p>
<p>Ты сама не згадаеш,</p>
<p>Дзе бацькоў пахавала,</p>
<p>Тры гады над табою</p>
<p>Смерць з касою стаяла.</p>
<p> </p>
<p>Тры гады апаўночы</p>
<p>Выганялі на «апэль»,</p>
<p>Тры гады муштравалі</p>
<p>Прыганятыя — «капы».</p>
<p> </p>
<p>Тры гады ты не мела</p>
<p>Ласкі з чорнага неба,</p>
<p>Тры гады сумавала</p>
<p>Па акрайчыку хлеба.</p>
<p> </p>
<p>Што з цябе засталося</p>
<p>Тымі днямі цяжкімі —</p>
<p>Толькі стан чараціны</p>
<p>Ды ласкавае імя.</p>
<p> </p>
<p>Слава воінам нашым,</p>
<p>Што прынеслі вам волю!</p>
<p>Не забудуць пра гэта</p>
<p>Паланянкі ніколі.</p>
<p> </p>
<p>Помніш выбухі, залпы,</p>
<p>Чырванеліся далі...</p>
<p>Ох, і білі ж гарматы,</p>
<p>Як цябе вызвалялі.</p>
<p> </p>
<p>Ты пабачыла родных,</p>
<p>Сэрцу блізкіх, знаёмых</p>
<p>Ды, паплакаўшы разам,</p>
<p>Паспяшала дадому.</p>
<p> </p>
<p>Добра знала — не стрэнуць</p>
<p>Ані бацька, ні маці,</p>
<p>Толькі знала — там сонца,</p>
<p>Што свяціла дзіцяці.</p>
<p> </p>
<p>Засталася там ніва,</p>
<p>Што адмалку карміла,</p>
<p>Засталася крыніца,</p>
<p>Што вадою паіла;</p>
<p> </p>
<p>Засталіся зарніцы</p>
<p>Залацістага ранку,</p>
<p>Засталіся пуціны,</p>
<p>Дзе сляды ад каханка;</p>
<p> </p>
<p>Засталіся дубровы,</p>
<p>Сосны стромыя ў лесе...</p>
<p> </p>
<p>Недалёкая сцежка,</p>
<p>Што вядзе па Палессе.</p>
<p> </p>
<p>Беглі сцежкі па свеце,</p>
<p>Што ў палях ручаіны,—</p>
<p>Прывялі паланянку</p>
<p>Да знаёмай мясціны.</p>
<p> </p>
<p>Стала Люба на ўзгорку,</p>
<p>Ледзьве з гора не плача —</p>
<p>Гэта ж родную вёску</p>
<p>Падмянілі, няйначай.</p>
<p> </p>
<p>Навакол, як пабачыш,</p>
<p>След пажарышчаў чорны,</p>
<p>Ані клуба, ні школы,</p>
<p>Ані вуліц прасторных.</p>
<p> </p>
<p>Ні дубоў медналістых,</p>
<p>Ні ліповых прысадаў,</p>
<p>Ні гаёў над ракою,</p>
<p>Ні зялёнага саду.</p>
<p> </p>
<p>І здавалася б, вока</p>
<p>Не знайшло б там прыпынку,</p>
<p>Калі б там не стаялі</p>
<p>Чарадою хацінкі,</p>
<p> </p>
<p>Што на шлях паглядалі</p>
<p>Зноў гасцінна аконцам,</p>
<p>Узнімаючы стрэхі</p>
<p>Да ласкавага сонца.</p>
<p> </p>
<p>У зялёных бярозак</p>
<p>Запытала дзяўчына:</p>
<p>— А куды мне падзецца</p>
<p>Тут адной, сіраціне?</p>
<p> </p>
<p>Зашумелі лістамі,</p>
<p>Адказалі бярозы:</p>
<p>— Як сваю, цябе стрэнуць,</p>
<p>Вытры горкія слёзы!</p>
<p> </p>
<p>Запытала ў яліны:</p>
<p>— Ты скажы мне, сястрыца,</p>
<p>Хто прывеціць з дарогі,</p>
<p>Хто падасць мне напіцца?</p>
<p> </p>
<p>Адказала яліна:</p>
<p>— Не хвалюйся без меры,</p>
<p>Дзе ні ступіш на ганак,</p>
<p>Там раскрыюцца дзверы.</p>
<p> </p>
<p>Трэці раз запытала:</p>
<p>— Дуб, наш волат магутны,</p>
<p>Хто мне ложак пасцеліць</p>
<p>Адзінокай, пакутнай?</p>
<p> </p>
<p>Загудзеўшы вярхамі,</p>
<p>Дуб параіўся з дубам:</p>
<p>— Ў кожнай хаце жаданай</p>
<p>Будзеш, бедная Люба!</p>
<p> </p>
<p>Акрыяла дзяўчына.</p>
<p>Зніклі цені адчаю,</p>
<p>І пагрукала ў сенцы</p>
<p>Першай хаты ад краю.</p>
<p> </p>
<p>Усхадзіліся людзі.</p>
<p>Не прайшло і хвіліны —</p>
<p>Абдымалі суседзі</p>
<p>Паланянку-дзяўчыну.</p>
<p> </p>
<p>А калі прывітаўся</p>
<p>Шчыра з Любаю кожны,—</p>
<p>Пасадзілі на куце</p>
<p>Ды спыталі трывожна:</p>
<p> </p>
<p>— Дзе старыя, малыя,</p>
<p>А куды іх падзелі?</p>
<p>Дзе астатнія тыя,</p>
<p>Што з табою гібелі?</p>
<p> </p>
<p>На чало маладое</p>
<p>Хмара чорная пала,</p>
<p>І пакутніца ціха</p>
<p>Ім усім адказала:</p>
<p> </p>
<p>— Вецер попел развеяў,</p>
<p>Вось што сталася з імі</p>
<p>На далёкай чужыне,</p>
<p>На палях Асвянціма!</p>
<p> </p>
<p>Засталася адною.</p>
<p>Цяжка жыць мне такою...—</p>
<p>І заплакалі людзі</p>
<p>Разам з ёй, сіратою:</p>
<p> </p>
<p>— Ты прыйшла на світанне</p>
<p>З чорнай ночы суровай,</p>
<p>Ты прынесла ад мёртвых</p>
<p>Развітальныя словы.</p>
<p> </p>
<p>Ты прайшла паднявольнай</p>
<p>Блізка смерці шляхамі.</p>
<p>Мы цябе не пакінем,</p>
<p>Ты свая паміж намі.</p>
<p> </p>
<p>Будзеш роднай дачкою,</p>
<p>Досыць быць адзінокай.</p>
<p>Паглядзі, як над борам</p>
<p>Сонца стала высока.</p>
<p> </p>
<p>Так прыйшла сіраціна</p>
<p>Ў родны кут ад загубы.</p>
<p>Прыгарнулі суседзі,</p>
<p>Быццам родную, Любу.</p>
<p> </p>
<p>А знаёмае поле</p>
<p>Ўсхвалявала дзяўчыну,</p>
<p>І гамонка рамонкаў,</p>
<p>І напеў ручаіны,</p>
<p> </p>
<p>І высока на ўзгорку</p>
<p>Ветраковыя крылы,</p>
<p>І далёкая зорка,</p>
<p>Што ў дзяцінстве свяціла,</p>
<p> </p>
<p>І жытнёвыя спевы</p>
<p>За сцюдзёнай ракою...</p>
<p>— Толькі дзе ж вы, падружкі,</p>
<p>Што хадзілі ў жытное?</p>
<p> </p>
<p>О, як пахнуць на лузе</p>
<p>Шаўкавістыя травы!</p>
<p>Толькі дзе гарманісты,</p>
<p>Што глядзеў так ласкава?</p>
<p> </p>
<p>Не забыцца хвіліны,</p>
<p>Як назваў дарагою...</p>
<p>Ён, казалі, загінуў</p>
<p>У баях пад Масквою.</p>
<p> </p>
<p>Як згадае пра гэта,</p>
<p>Стане горна і шкода...</p>
<p>— Ой, няўжо адляцелі</p>
<p>Вы, шчаслівыя годы?</p>
<p> </p>
<p>Ходзіць Люба ў самоце,</p>
<p>Па дарогах блукае...</p>
<p>Бачаць людзі, што чэзне</p>
<p>Без пары маладая.</p>
<p> </p>
<p>Не заплецены косы,</p>
<p>Стан танклявей травінкі,</p>
<p>Спахмурнелыя вочы,</p>
<p>Белы твар — ні крывінкі.</p>
<p> </p>
<p>Дзе ні йдзе па дарожцы,</p>
<p>Голаў схілены долу.</p>
<p>Непакояцца людзі,</p>
<p>Што ж яна невясёла?</p>
<p> </p>
<p>Каб разведаць пра гора</p>
<p>І дазнацца прычыну,</p>
<p>Часам прыйдуць суседкі,</p>
<p>Запытаюць дзяўчыну:</p>
<p> </p>
<p>— Што цябе так хвалюе,</p>
<p>Мо згрызота якая?</p>
<p>Чым жа ты засмучона,</p>
<p>Мо чаго не хапае?</p>
<p> </p>
<p>Чуеш ты, салаўіны</p>
<p>Над сялібамі голас,</p>
<p>Паглядзі, як высока</p>
<p>Узнімаецца колас!</p>
<p> </p>
<p>Паглядзі, чараціны</p>
<p>Зашумелі над рэчкай.</p>
<p>Каштаны на дарозе</p>
<p>Пазапальвалі свечкі.</p>
<p> </p>
<p>Чуеш, ветры спяваюць</p>
<p>Над барамі вясёла,</p>
<p>І ад ранку гамоняць</p>
<p>Працавітыя пчолы.</p>
<p> </p>
<p>Паглядзі, разаслаўся</p>
<p>Луг абрусам зялёным...</p>
<p>Супакойся, дзяўчынка,</p>
<p>Чым жа ты засмучона?</p>
<p> </p>
<p>Бачыш, ліха мінула,</p>
<p>Непакоіцца годзе! —</p>
<p>Змоўчыць Люба</p>
<p>Ды зноўку</p>
<p>Адзінотаю ходзіць,</p>
<p> </p>
<p>Бо не можа былога</p>
<p>Воблік жудасны сцерці,</p>
<p>Бо не гоіцца рана,</p>
<p>Што глыбока на сэрцы.</p>
<p> </p>
<p>Пойдзе ў гай ці дуброву,</p>
<p>Хтосьці гоніцца быццам,</p>
<p>А як прыйдзе на бераг</p>
<p>Ды на вір заглядзіцца,—</p>
<p> </p>
<p>Здасца ёй — Асвянціма</p>
<p>Там драты загайдалі,</p>
<p>Наглядальнікаў твары</p>
<p>Выглядаюць праз хвалі.</p>
<p> </p>
<p>Бачыць многа пакутных,</p>
<p>Што ў нядолі, ў галечы...</p>
<p>І дымяць аж пад неба</p>
<p>Печы, чорныя печы.</p>
<p> </p>
<p>Узняліся высока,</p>
<p>Злосна іх палыханне...</p>
<p>Уцякае дзяўчына</p>
<p>Ад жахлівае здані,</p>
<p> </p>
<p>Ад жахлівае здані,</p>
<p>Ад прывіду цяжкога</p>
<p>Ды схаваецца ў жыце,</p>
<p>Каб не бачыць нічога.</p>
<p> </p>
<p>Толькі б слухаць ды слухаць</p>
<p>Шум жытоў над сабою...</p>
<p>Так сядзела аднойчы.</p>
<p>...Што за дзіва такое?</p>
<p> </p>
<p>Па сцяжынцы, што полем</p>
<p>Бегла з лесу дадому,</p>
<p>Быццам грае гармонік,</p>
<p>А знаёма, знаёма...</p>
<p> </p>
<p>— Глянь, дзяўчынка, ля бору</p>
<p>Сонца яснае ўсходзіць...—</p>
<p>Гэта ж песенька тая,</p>
<p>Што іграў ёй Валодзя.</p>
<p> </p>
<p>А гармонік гамоніць,</p>
<p>Ціш вясковую будзіць...</p>
<p>І забілася сэрца,</p>
<p>Разрываючы грудзі.</p>
<p> </p>
<p>Усхапілася Люба,</p>
<p>Выйшла з жыта нясмела.</p>
<p>А пабачыла добра —</p>
<p>Ледзь яна не самлела.</p>
<p> </p>
<p>Так і ёсць!</p>
<p>Твар ягоны...</p>
<p>Як магло гэта стацца,</p>
<p>Хіба ж можа каханак</p>
<p>Ды з магілы падняцца?</p>
<p> </p>
<p>Ён жа, ён! Толькі плечы</p>
<p>Больш шырэйшымі сталі,</p>
<p>Ды на грудзях радамі</p>
<p>Ордэны і медалі.</p>
<p> </p>
<p>Ёсць на свеце надзіва</p>
<p>Непаўторныя рэчы!..</p>
<p>О, якой нечаканай</p>
<p>Ты была, іх сустрэча!</p>
<p> </p>
<p>Ад спаткання такога</p>
<p>Не прамовілі слова,</p>
<p>Нават вусны знямелі,</p>
<p>Нават твары збялелі.</p>
<p> </p>
<p>Нават вецер над імі,</p>
<p>Усхвалёваны, змоўчаў,</p>
<p>Толькі сэрцы спявалі.</p>
<p>Толькі плакалі вочы.</p>
<p> </p>
<p>Ужо над вёскаю вечар</p>
<p>Рассцілаўся заранкай,</p>
<p>Як пайшлі ўдвух дахаты</p>
<p>З-пад жытнога каханкі.</p>
<p> </p>
<p>Кожны рад быў на вёсцы,</p>
<p>Што іх разам угледзеў.</p>
<p>Са зваротам дадому</p>
<p>Прывіталі суседзі.</p>
<p> </p>
<p>Прывіталі суседзі,</p>
<p>Стол абрусам накрылі</p>
<p>Ды сяброўскую радасць</p>
<p>Чаркай добрай змачылі.</p>
<p> </p>
<p>Да паўночы сядзелі,</p>
<p>Покуль сны агарнулі...</p>
<p>Толькі двое каханкаў</p>
<p>Ні на міг не заснулі.</p>
<p> </p>
<p>Гаварылі да рання</p>
<p>Пра часіны цяжкія,</p>
<p>Пра драты Асвянціма,</p>
<p>Пра шляхі франтавыя.</p>
<p> </p>
<p>Гаварылі ад сэрца</p>
<p>Пад атуленнем ночы,</p>
<p>Калі слоў не хапала,</p>
<p>Дагаварвалі вочы...</p>
<p> </p>
<p>Адгрымелі гарматы,</p>
<p>Адышла страляніна.</p>
<p>Хто застаўся, вярнуўся</p>
<p>Зноў да роднай мясціны.</p>
<p> </p>
<p>Бо нядарма з вінтоўкай</p>
<p>Ён вайну перамераў,</p>
<p>Каб вярнуцца да плуга,</p>
<p>Да касы і сякеры.</p>
<p> </p>
<p>Бо нядарма праплыў ён</p>
<p>Найвялікшыя рэкі —</p>
<p>Жыць ён мусіць у хаце,</p>
<p>Як і след чалавеку.</p>
<p> </p>
<p>А па страчаных блізкіх</p>
<p>На крывавай дарозе</p>
<p>Можна плакаць, ды плачам</p>
<p>У жыцці не паможаш.</p>
<p> </p>
<p>Кожны знае, што з працы</p>
<p>Смачна хлеба скарынка,</p>
<p>Хмельны сок у бярозы,</p>
<p>Песціць вока травінка.</p>
<p> </p>
<p>Птушка цягне здабытак</p>
<p>Птушаняці малому,—</p>
<p>Значыць, дбаць пра жывое</p>
<p>Трэба заўжды жывому.</p>
<p> </p>
<p>Жыць, каб дзеці, што кветкі</p>
<p>Па садах, расцвіталі...</p>
<p>Так і Люба з Валодзем</p>
<p>Аб жыцці меркавалі.</p>
<p> </p>
<p>О, як сэрца хвалюе</p>
<p>Першы вокліч дзіцячы...</p>
<p>Толькі чорная доля</p>
<p>Меркавала іначай.</p>
<p> </p>
<p>Часу радаснай песні</p>
<p>Ім прызначыла мала,</p>
<p>Бо нядужая Люба</p>
<p>На вачах высыхала.</p>
<p> </p>
<p>А праз месяц, як восень</p>
<p>Жоўты ліст рассыпала,</p>
<p>Злегла хворая Люба</p>
<p>І ўжо болей не ўстала.</p>
<p> </p>
<p>Хай над пеклам астрожным</p>
<p>Кляцьба вечная будзе —</p>
<p>Гэта ж там назаўсёды</p>
<p>Надламіліся грудзі.</p>
<p> </p>
<p>І ад самага ранку,</p>
<p>Покуль сонца не зойдзе,</p>
<p>Не знаходзіў спакою</p>
<p>Адзінокі Валодзя.</p>
<p> </p>
<p>Ён праседжываў ночы,</p>
<p>Ні хвіліны не спаўшы.</p>
<p>Ён скакаў па мястэчках,</p>
<p>Дактароў заклікаўшы.</p>
<p> </p>
<p>Прыязджалі, глядзелі,</p>
<p>Не памог ні адзіны.</p>
<p>А пакутніца Люба</p>
<p>Чэзла з кожнай хвілінай.</p>
<p> </p>
<p>Хваляваўся Валодзя,</p>
<p>Ледзь не плакаў з адчаю —</p>
<p>Дзе ж на свеце ты, праўда,</p>
<p>Што яе забіраеш?</p>
<p> </p>
<p>«Мы спаткаліся толькі,</p>
<p>Разлучаць нас не гожа,</p>
<p>Хіба ж дарма прайшоў я</p>
<p>Ўсе равы й загарожы?</p>
<p> </p>
<p>Толькі з ёю сустрэцца —</p>
<p>Жыў я думкай адною.</p>
<p>Хіба ж дарма дарогі</p>
<p>Паліваў я крывёю?</p>
<p> </p>
<p>Не аддам, не аддам я</p>
<p>Дарагую дзяўчыну,</p>
<p>Хіба ж дарма вярнуўся</p>
<p>Да яе з-пад Берліну?»</p>
<p> </p>
<p>Ён хадзіў у жытное,</p>
<p>Вецер жаласна гушкаў.</p>
<p>Зажурыўся гармонік,</p>
<p>Нават плакалі птушкі.</p>
<p> </p>
<p>Ён прасіў у прастораў</p>
<p>Спачування, спагады.</p>
<p>Да чаго ні звяртаўся</p>
<p>Ён, шукаючы рады.</p>
<p> </p>
<p>Ён прыходзіў да Любы</p>
<p>З чабаром, з медуніцай,</p>
<p>Ён прыходзіў да Любы</p>
<p>З каласамі пшаніцы.</p>
<p> </p>
<p>Ён прыходзіў да Любы</p>
<p>З рутай-мятай шаўковай,</p>
<p>Ён прыходзіў да Любы</p>
<p>З цветам жоўтым, ліповым.</p>
<p> </p>
<p>І казаў ёй: — Устань жа,</p>
<p>Глянь вачамі заранак,</p>
<p>Пажадай, чаго хочаш,</p>
<p>Для цябе я дастану.</p>
<p> </p>
<p>Свет нагамі я змераў,</p>
<p>Зноў прамчуся стралою,—</p>
<p>Што зямля толькі мае,</p>
<p>Пакладу прад табою.</p>
<p> </p>
<p>Хочаш кветку Купалля,</p>
<p>Што зямля захавала?</p>
<p>Хочаш зорку з-пад неба?..—</p>
<p>А яна не ўставала.</p>
<p> </p>
<p>Апускаліся вейкі</p>
<p>У пакутнай дзяўчыны,</p>
<p>Быццам сумныя хвоі</p>
<p>Па-над возерам сінім.</p>
<p> </p>
<p>А на твары збялелым</p>
<p>Чырванюткія кроплі,</p>
<p>Быццам ягад рабіна</p>
<p>Ёй паклала на шчокі.</p>
<p> </p>
<p>І здавалася, мольбаў,</p>
<p>Слоў ягоных не чула...</p>
<p>Толькі белыя рукі</p>
<p>Да каханка хінула.</p>
<p> </p>
<p>— Супакойся, цяжкая</p>
<p>Мне прыходзіць хвіліна,</p>
<p>Я хачу, каб на свеце</p>
<p>Не блукаў ты адзіны.</p>
<p> </p>
<p>Ажаніся, хай дзеці</p>
<p>Забаўляюць гульнёю,</p>
<p>Як сасонкі малыя</p>
<p>Ля сасны маладое.</p>
<p> </p>
<p>Каб не ведаў ты з імі</p>
<p>Ні бяды, ні дакукі,</p>
<p>Каб, як сумна, заўсёды</p>
<p>Браў гармонік ты ў рукі</p>
<p> </p>
<p>Ды іграў ім ад сэрца</p>
<p>Пра шчаслівую долю...</p>
<p>А мяне пахавайце</p>
<p>На гары пры таполі.</p>
<p> </p>
<p>Я хачу, каб дзяўчаты</p>
<p>Блізка ў жыце спявалі,</p>
<p>Я хачу, каб вясёлкі</p>
<p>Нада мною ігралі.</p>
<p> </p>
<p>Я хачу, каб на голлях</p>
<p>Вецер радасны гушкаў,</p>
<p>Каб спявала з таполі</p>
<p>Пералётная птушка.</p>
<p> </p>
<p>Каб скрозь ноч-дамавіну</p>
<p>Мной было там пачута,</p>
<p>Што ніхто не сустрэне</p>
<p>Болей нашай пакуты.</p>
<p> </p>
<p>Каб пад тою таполяй</p>
<p>Любы цешыўся з любай.</p>
<p> </p>
<p>А зусім на змярканні</p>
<p>Змоўкла бедная Люба.</p>
<p> </p>
<p>Выбег з хаты Валодзя,</p>
<p>Наляканы да жаху,</p>
<p>Стаў у полі на ўзгорку,</p>
<p>Павярнуўся на захад.</p>
<p> </p>
<p>І на захад далёкі,</p>
<p>Да чужацкага краю,</p>
<p>Кулаком, моцна сцятым,</p>
<p>Пагражаў ён з адчаю.</p>
<p> </p>
<p>— Вас, што смерць сюды неслі,</p>
<p>Я ў спакоі не кіну,</p>
<p>Дзе вы, тыя, што сёння</p>
<p>Загубілі дзяўчыну?</p>
<p> </p>
<p>Мо збіраеце кветкі</p>
<p>Вы, пакінуўшы стрэльбы.</p>
<p>Што ж, я вас адшукаю</p>
<p>Хоць за Рэйнам ці Эльбай.</p>
<p> </p>
<p>Можа, з дзецьмі сваімі</p>
<p>Вы гуляеце лугам,</p>
<p>З-пад дзесятае сховы</p>
<p>Я знайду вас, звяругі.</p>
<p> </p>
<p>Бачыць вас не жадаюць</p>
<p>Ані сонца, ні месяц!</p>
<p>Не хачу больш нічога,</p>
<p>Вас бы толькі павесіць.</p>
<p> </p>
<p>Акіяны не ўмесцяць,</p>
<p>Што ў грудзях маіх болю,—</p>
<p>Не дарую за гэта,</p>
<p>Не дарую ніколі!</p>
<p> </p>
<p>А назаўтра уранку</p>
<p>Сумавалі рабіны —</p>
<p>Неслі людзі на ўзгорак</p>
<p>На плячах дамавіну.</p>
<p> </p>
<p>Нахіліўся каханак</p>
<p>Над труною дзявочай...</p>
<p>Два лісты тапалёвых</p>
<p>Палі Любе на вочы.</p>
<p> </p>
<p>Твар празрысты, спакойны,</p>
<p>Быццам толькі заснула,</p>
<p>І зямля, як здалося,</p>
<p>Пад труною ўздыхнула.</p>
<p> </p>
<p>Развіталіся людзі</p>
<p>З паланянкай-дзяўчынай,</p>
<p>А на ўзгорку высокім</p>
<p>Вырас насып магільны.</p>
<p> </p>
<p>Сведка нашага смутку,</p>
<p>Сведка гора і болю —</p>
<p>На гары пад вятрамі</p>
<p>Той курган ля таполі.</p>
<p> </p>
<p>Ля кургана дарогі</p>
<p>Разыходзяцца ў полі.</p>
<p>І праходзяць там людзі —</p>
<p>Успамінаюць няволю.</p>
<p> </p>
<p>Хто з сярпом, хто з сякерай,</p>
<p>Хто касу з іх трымае,</p>
<p>Навакол паглядаюць —</p>
<p>Скрозь жыццё расцвітае.</p>
<p> </p>
<p>Яны голавы хіляць</p>
<p>Прад магілай дзяўчыны,</p>
<p>Праклінаюць чужыну,</p>
<p>Праслаўляюць айчыну!</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>