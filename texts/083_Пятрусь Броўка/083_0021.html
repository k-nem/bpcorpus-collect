<div class="container">
<div class="book-utils">
<div id="qrcode"></div>
<a href="/Piatrus_Brouka/Rodnyja_bierahi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Броўка -->
<!-- HEADER_FIELD CreationYear: 1948 -->
<!-- HEADER_FIELD Edition: Броўка П. Збор твораў: У 9 т. - Т. 2. Вершы, паэмы, 1941-1953.- Мн.: Маст. літ., 1987.- с. 296-311 -->
<!-- HEADER_FIELD FirstPublicationYear: 1948 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Родныя берагі -->
<h2><a href="http://knihi.com/Piatrus_Brouka/">Пятрусь Броўка</a></h2>
<h2>Родныя берагі</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<h3><a id="chapter1"></a>I</h3>
<p>Сажні, збяры,</p>
<p>Ізноў пасей,</p>
<p>Прыгледзь ад буры з громамі.</p>
<p>Няма ў раёне цікавей,</p>
<p>Чым служба аграномава.</p>
<p> </p>
<p>Куды прыедзе —</p>
<p>Там ужо</p>
<p>Яму і дом, і родныя.</p>
<p>Вясной, як выехаў з райзо,</p>
<p>Жыццё ідзе паходнае.</p>
<p> </p>
<p>Ён едзе</p>
<p>Шляхам векавым,</p>
<p>Зямлёй зялёнай цешыцца.</p>
<p>Раён прасцёрся перад ім,</p>
<p>Як на далоні, свеціцца.</p>
<p> </p>
<p>Налева — роўнядзь,</p>
<p>Справа — бор,</p>
<p>Снуюцца сцежкі кроснамі,</p>
<p>Чатыры рэчкі,</p>
<p>Пяць азёр,</p>
<p>Гара Мядзведзь пад соснамі.</p>
<p> </p>
<p>На ўсход — падлесак малады,</p>
<p>Імшары ды ягоднікі,</p>
<p>На поўдзень —</p>
<p>Новыя сады</p>
<p>І дваццаць тры пітомнікі.</p>
<p> </p>
<p>А перад ім</p>
<p>Разліўся цвет</p>
<p>Чырвоны, канюшынавы.</p>
<p>А шлях бяжыць.</p>
<p>Веласіпед</p>
<p>Шуміць па доле шынамі.</p>
<p> </p>
<p>А сцежкі збоку,</p>
<p>Сцежкі скрозь,</p>
<p>Як стужкі раскіданыя...</p>
<p>Паедзе кожнай — ўсюды ёсць</p>
<p>Сябры яго жаданыя.</p>
<p> </p>
<p>Адам Пілюта,</p>
<p>Мільгуноў,</p>
<p>Сымон з сяла Падгайнага,</p>
<p>І тая самая з Лагоў,</p>
<p>Ну, што завецца Ганнаю.</p>
<p> </p>
<p>Вунь блізка ўжо «Маяк» дыміць,</p>
<p>Вунь «Першы май» ўздымаецца,</p>
<p>І ўсюды хочацца пабыць,</p>
<p>Таму ён так спяшаецца.</p>
<p> </p>
<p>Мінуўшы поле,</p>
<p>Ўскочыў ў гай</p>
<p>І раптам азадачаны:</p>
<p>— Сцяпан Пятровіч, пачакай,</p>
<p>Спыні сваю ламачыну!</p>
<p> </p>
<p>Зірнуў,</p>
<p>Аж гэта старшыня</p>
<p>З калгаса Пералесіца.</p>
<p>— Ну што ж, на гэтакім кані</p>
<p>Не сорамна праехацца.</p>
<p> </p>
<p>А сам падумаў:</p>
<p>«Ну і жмут.</p>
<p>Гаворкі тут ласкавыя,</p>
<p>Каня ў калгасе папрасі —</p>
<p>То хворы, то кульгавыя».</p>
<p> </p>
<h3><a id="chapter2"></a>ІІ</h3>
<p>І вось дарогай</p>
<p>Цок ды цок,</p>
<p>Гняды стрыжэ вушамі.</p>
<p>Паміж гаворкаю дымок</p>
<p>Уецца між сябрамі.</p>
<p> </p>
<p>— А што, праз Пціч</p>
<p>Ляжаць масты?</p>
<p>— Наладзілі вясною.</p>
<p>— Як на тарфянішчы шыты?</p>
<p>— Усталі, брат, трубою.</p>
<p> </p>
<p>— Табе ж дарожачка адна —</p>
<p>Ўсё скачаш</p>
<p>Па раёну...—</p>
<p>А ў думках: хоць бы не дазнаў,</p>
<p>Што не прачысціў лёну.</p>
<p> </p>
<p>— Лужок пад борам</p>
<p>Ты скасіў?</p>
<p>— Скасіў лужок млынарскі...—</p>
<p>І так гамоняць аб усім</p>
<p>Як след, па-гаспадарску.</p>
<p> </p>
<p>Перагудуць</p>
<p>Пад гул калёс</p>
<p>Да дробязі да рознай,</p>
<p>А потым ціхенька пад нос</p>
<p>Сабе спявае кожны.</p>
<p> </p>
<p>Чаго дзівіць?</p>
<p>Такой парой</p>
<p>Трава з травой гаворыць,</p>
<p>На ўсё прачулаю душой</p>
<p>Глядзіць Сцяпан Пятровіч.</p>
<p> </p>
<p>Не больш як месяц адышло</p>
<p>З таго,</p>
<p>Як тут праходзіў,</p>
<p>А штосьці новае ўсплыло</p>
<p>За гэты час, ды годзе.</p>
<p> </p>
<p>Разлапушыўся</p>
<p>Шумны лес,</p>
<p>Бруснічнік зацвітае,</p>
<p>Блішчыць на кузні МТС</p>
<p>Страха ўжо бляшаная.</p>
<p> </p>
<p>У «Першым маі»,</p>
<p>Пры садку,</p>
<p>Яшчэ ўзнялася хата,</p>
<p>А на балоце ў «Маяку»</p>
<p>Гамоніць экскаватар.</p>
<p> </p>
<p>Гусіны статак</p>
<p>Ля пруда</p>
<p>Ўжо крылы распраўляе,</p>
<p>Гусак між імі: га-га-га!</p>
<p>Паважна пахаджае.</p>
<p> </p>
<p>А вось на рэчцы</p>
<p>Цуд адзін —</p>
<p>Наладжана запруда,</p>
<p>На два паставы новы млын</p>
<p>Гудзе адменным гудам.</p>
<p> </p>
<p>Ля става</p>
<p>Быццам сом ўспляснуў</p>
<p>І знік, не стала следу.</p>
<p>Сцяпан Пятровіч штурхануў</p>
<p>Пад бок свайго суседа.</p>
<p> </p>
<p>Драбок паперы</p>
<p>Адарваў,</p>
<p>Падсыпаў самасаду:</p>
<p>— Хто гэты млын пабудаваў?</p>
<p>— Ды з Боркавіч брыгада.</p>
<p> </p>
<p>Скрозь плён</p>
<p>Пятровічу відзён</p>
<p>Не шлях — адна пацеха...</p>
<p>Ды раптам схамянуўся ён:</p>
<p>— Здаецца, пераехаў.</p>
<p> </p>
<p>Ён цісне</p>
<p>Старшыні далонь</p>
<p>І голасна бядуе:</p>
<p>— Сягоння трэба мне ў Падблонь,</p>
<p>А я ў Лагі кірую.</p>
<p> </p>
<p>Пусціўся зноў адзін</p>
<p>У шлях,</p>
<p>Крыху усхваляваны:</p>
<p>— Ды гэта ж там яна, ў Лагах,</p>
<p>Ну, што завецца Ганнай.</p>
<p> </p>
<p>Пятровіч кажа сэрцу:</p>
<p>— Стой,</p>
<p>Не час туды сягоння.</p>
<p>А бор шуміць над галавой,</p>
<p>Як быццам з ім гамоніць.</p>
<p> </p>
<p>І гэты шолах нагадаў</p>
<p>Аб днях мінулых многа.</p>
<p>Сцяпан Пятровіч</p>
<p>Злез і стаў</p>
<p>На крыжавых дарогах.</p>
<p> </p>
<p>Успомніў бітвы,</p>
<p>Партызан,</p>
<p>Як ваяваў з сябрамі,</p>
<p>А перад ім ляжаў курган,</p>
<p>Зарослы верасамі.</p>
<p> </p>
<p>Яшчэ з начы,</p>
<p>Відаць, раса</p>
<p>На верасах драмала...</p>
<p>Ён шапку зняў,</p>
<p>І з воч сляза</p>
<p>Да той расы прыпала.</p>
<p> </p>
<p>Закалаціўся аграном</p>
<p>І спахмурнеў,</p>
<p>Як хмара:</p>
<p>Ляжыць пад гэтым курганом</p>
<p>Яго стары таварыш...</p>
<p> </p>
<p>Ды ўспомніў ён</p>
<p>Адзін вырок:</p>
<p>— Жальбы не сцішыш плачам.</p>
<p>Слязу змахнуў і глянуў ўбок:</p>
<p>Хаця б ніхто не бачыў.</p>
<p> </p>
<p>Пасля ён кветак назбіраў,</p>
<p>Што ў лядах</p>
<p>Красавалі,</p>
<p>Магілу кветкамі прыбраў,</p>
<p>А сам паехаў далей.</p>
<p> </p>
<p>Праехаў лес,</p>
<p>Мінуў адхон,</p>
<p>Прасторы заняліся —</p>
<p>На ўзгорачку калгас Падблонь</p>
<p>Увесь прад ім раскрыўся.</p>
<p> </p>
<p>Да неба ўзняўся галавой</p>
<p>Высозны элеватар,</p>
<p>Стаяць хаціны</p>
<p>Над ракой,</p>
<p>Як маладухі ў свята.</p>
<p> </p>
<p>Па жоўтых зрубах</p>
<p>Дзе-нідзе</p>
<p>Яшчэ клююць сякеры,</p>
<p>З калгаснай кузні звон ідзе</p>
<p>Рассыпчаты без меры.</p>
<p> </p>
<p>То там,</p>
<p>То сям жураў відзён,</p>
<p>Глядзіць куды каторы...</p>
<p>З-пад лесу статак на паўдзён</p>
<p>Падходзіць да аборы.</p>
<p> </p>
<p>Пятровіч ехаў між палёў,</p>
<p>Красою іх</p>
<p>Дзівіўся;</p>
<p>Пад’ехаўшы да мурагоў,</p>
<p>Ён ля касцоў спыніўся.</p>
<p> </p>
<p>Ды не паспеў</p>
<p>Яшчэ касцам</p>
<p>І словы два прамовіць,</p>
<p>Схапіў рахункавод Адам:</p>
<p>— Ну, брат, хадзем, Пятровіч!</p>
<p> </p>
<p>Павёў,</p>
<p>Узяўшы пад руку,</p>
<p>Як сябра дарагога,</p>
<p>Сцяжынкай, логам, за раку.</p>
<p>Да самага жытнога.</p>
<p> </p>
<p>Яно ж, не знаючы мяжы,</p>
<p>Гайдалася, што мора.</p>
<p>— Глядзі,</p>
<p>Як ты наваражыў,—</p>
<p>Адам яму гаворыць.</p>
<p> </p>
<p>— Чаму яно гудзе</p>
<p>Сцяной?</p>
<p>Ты раду даў на тое.</p>
<p>І мы прайшліся бараной,</p>
<p>Далі падкорм вясною.</p>
<p> </p>
<p>А жыта ў рост,</p>
<p>Што не стрываць...</p>
<p>Спрабуй, амаль паспета.</p>
<p>Ты, брат Пятровіч, галава!</p>
<p>Паклон табе за гэта.</p>
<p> </p>
<p>Глядзі на колас —</p>
<p>Гэта ж дар!</p>
<p>Зярнятак сто напэўна.</p>
<p>А колькі ж будзе на гектар —</p>
<p>Мільёнаў сем, не меней!</p>
<p> </p>
<p>Скажу табе я</p>
<p>Сам-насам,</p>
<p>На тым стаім нязменна,</p>
<p>Што мо дадуць героя нам,</p>
<p>А ордэн — дык напэўна.</p>
<p> </p>
<p>Вунь лубін наш</p>
<p>За ручаём,</p>
<p>Што пушча, кажуць людзі,</p>
<p>Вось кончым справы — зааром,</p>
<p>Пад жыта добра будзе.</p>
<p> </p>
<p>Пятровіч зноўку стаў казаць,</p>
<p>Як лепш</p>
<p>Наладзіць глебу,</p>
<p>Што лубін лепей заараць</p>
<p>У цвет, цяпер жа трэба.</p>
<p> </p>
<p>— Ары, пакуль не адцвіло,</p>
<p>Дык будзеш</p>
<p>З ураджаем.—</p>
<p>Ідуць удвух яны ў сяло,</p>
<p>Аб справах разважаюць.</p>
<p> </p>
<h3><a id="chapter3"></a>ІІІ</h3>
<p>А на сяле, ля школы,</p>
<p>Пад ліпамі, вясёла —</p>
<p>Паўднём адпачываюць,</p>
<p>На траўцы пасядаюць,</p>
<p>Гасця свайго чакаюць</p>
<p>Касцы, даяркі, жніцы —</p>
<p>На сход сышліся быццам.</p>
<p> </p>
<p>Кабеты не драмалі,</p>
<p>Сарвэту разаслалі,</p>
<p>Паклалі хлеб</p>
<p>З акрасай,</p>
<p>Гладыш прынеслі квасу.</p>
<p> </p>
<p>Чакалі, як вядома,</p>
<p>Адама з аграномам.</p>
<p> </p>
<p>Калі ж прыйшлі,</p>
<p>За страву</p>
<p>Паклікалі ласкава:</p>
<p>— Чаго там доўга мовіць,</p>
<p>Сядай, Сцяпан Пятровіч!</p>
<p> </p>
<p>Спачнуць хай крыху ногі,</p>
<p>Перакусі з дарогі.</p>
<p>Скажы, што дзе прыкмеціў</p>
<p>Ды што чуваць на свеце?</p>
<p>Цыгаркі задымілі,</p>
<p>Пра ўсё загаварылі:</p>
<p> </p>
<p>Ці трэба жаць даяркам?</p>
<p>Як лепш араць</p>
<p>Папары?</p>
<p>Што сёння ўсюды людзі</p>
<p>Аб міры й шчасці мараць.</p>
<p> </p>
<p>Паціху ды разважна</p>
<p>Бяседа йшла паважна.</p>
<p> </p>
<p>Сядзелі б так бясконца,</p>
<p>Ды не чакала сонца,</p>
<p>Бо й сонцу не стаіцца,</p>
<p>Пайшло на бор хіліцца.</p>
<p> </p>
<p>Гаворцы час канчацца,</p>
<p>Пара ізноў за працу.</p>
<p>Ўсхапіліся даяркі,</p>
<p>Пайшлі ў аборы шпарка,</p>
<p>Касцы пабралі косы,</p>
<p>Пайшлі лажыць пракосы.</p>
<p>Пятровіч развітаўся</p>
<p>Ды ў «Ясны кут» падаўся.</p>
<p> </p>
<h3><a id="chapter4"></a>IV</h3>
<p>Прад ім ізноў шляхі ляжаць,</p>
<p>І мусіць ён спяшацца —</p>
<p>Яшчэ патрэбна адмахаць,</p>
<p>Напэўна,</p>
<p>вёрст дванаццаць,</p>
<p>Усюды стрэць сваіх сяброў...</p>
<p>Ён рад з такой нагоды</p>
<p>Пад вечар ехаць між палёў —</p>
<p>Для сэрца асалода.</p>
<p> </p>
<p>Усюды чуецца жыццё,</p>
<p>Яго прасцяг шырокі:</p>
<p>Дзе пруд,</p>
<p>Дзе гай,</p>
<p>Дзе азярцо —</p>
<p>Усё лагодзіць вока.</p>
<p> </p>
<p>А над усім таемны звон —</p>
<p>Загаманілі быццам</p>
<p>Ячмень вусаты,</p>
<p>Сіні лён</p>
<p>Ды жоўтыя пшаніцы.</p>
<p> </p>
<p>Пад небам жаўра,</p>
<p>Што гусляр,</p>
<p>Такі ж пяюн рухавы,</p>
<p>І вецер з бору б’е у твар,</p>
<p>Рахманы і ласкавы.</p>
<p> </p>
<p>І хоць з дарог тых крыжавых</p>
<p>Курган запаў у грудзі,</p>
<p>Яго,</p>
<p>Як кожнага з жывых,</p>
<p>Бліжэй цягнула к людзям.</p>
<p> </p>
<p>Успомніў ён аб Ганцы тут,</p>
<p>Аб шчасці чалавечым...</p>
<p>Так непрыкметна ў «Ясны кут»</p>
<p>Прыехаў ён пад вечар.</p>
<p> </p>
<p>Вакол знаёмыя куткі</p>
<p>І строі новых хатак...</p>
<p>Ён на папары ля ракі</p>
<p>Спыніўся ля аратых.</p>
<p> </p>
<p>Як паглядзеў,</p>
<p>Жахнуўся ён:</p>
<p>— Што гэта за ашука?</p>
<p>Пастой, таварыш Спірыдон,</p>
<p>Давай мне плуг у рукі.</p>
<p> </p>
<p>І той аддаў яму:</p>
<p>— Бяры,—</p>
<p>Сказаўшы вінавата:</p>
<p>— Пятровіч, коннік я стары,</p>
<p>Каня шкадую надта.</p>
<p> </p>
<p>— Не выйдзе</p>
<p>З гэткай глыбінёй,</p>
<p>На тры хоць трэба болей.—</p>
<p>І сам Пятровіч баразной</p>
<p>Пайшоў пад бор праз поле.</p>
<p> </p>
<p>Калі ж вярнуўся,</p>
<p>Плуг аддаў</p>
<p>З наказам Спірыдону:</p>
<p>— Глядзі, каб заўжды так араў</p>
<p>На дваццаць, па закону.</p>
<p> </p>
<p>Крыху усчуняўшы хлапцоў</p>
<p>Як след</p>
<p>За справы брацца,</p>
<p>Пайшоў Пятровіч да грабцоў</p>
<p>На бліжняй сенажаці.</p>
<p> </p>
<p>І хоць людзей там грэбла шмат</p>
<p>Старанна і сумленна,</p>
<p>Пятровіч згледзеў,</p>
<p>Што не ў лад</p>
<p>У стог складаюць сена.</p>
<p> </p>
<p>— На дол пакласці — папсаваць,</p>
<p>Палову працы</p>
<p>Знішчыць,</p>
<p>А што было прыгатаваць</p>
<p>Як трэба стажарышча.</p>
<p> </p>
<p>Каб, што шафран,</p>
<p>Схаваць мурог,</p>
<p>Нямнога трэба сродкаў:</p>
<p>Калі складаеш добры стог,</p>
<p>Мацней кладзі сяродку.</p>
<p> </p>
<p>Хлапцы злажылі стог,</p>
<p>Як дом,</p>
<p>І ля стага прыселі:</p>
<p>— А чуў, таварыш аграном?</p>
<p>Сягоння ў нас вяселле.</p>
<p> </p>
<p>Мы сена скончылі зграбаць,</p>
<p>Дый сонца на заходзе...</p>
<p>Сцяпан Пятровіч,</p>
<p>Што чакаць?</p>
<p>Давайце разам пойдзем!</p>
<p> </p>
<p>Як майстра ведае народ</p>
<p>Атрошчанкаву Полю —</p>
<p>Яна збярэ за гэты год</p>
<p>За ўсіх, напэўна, болей.</p>
<p> </p>
<p>— Паскачам там,</p>
<p>Куды ні йшло,</p>
<p>Мы здатны і на гулі.—</p>
<p>І вось пайшлі яны ў сяло</p>
<p>І песню зацягнулі.</p>
<p> </p>
<h3><a id="chapter5"></a>V</h3>
<p>За сталом,</p>
<p>ды пасяродку,</p>
<p>Малады і маладая,</p>
<p>З караваем свацця ўстала,</p>
<p>Хлопцы чаркі уздымаюць,</p>
<p>Тры гармонікі іграюць,</p>
<p>Бубны б’юць,</p>
<p>Звіняць цымбалы,</p>
<p>Скрыпка сэрца закранае.</p>
<p> </p>
<p>Старшыня калгасны Ціхан</p>
<p>Перад чаркай кажа слова:</p>
<p>— Маю я адну прычыну...</p>
<p>Што й казаць,</p>
<p>Яшчэ да часу</p>
<p>Нарабілі самі ліха:</p>
<p>Каб ды гэткую дзяўчыну</p>
<p>Занішто аддаць з калгасу.</p>
<p> </p>
<p>Узнімаецца з пагрозай</p>
<p>Таварыства маладога:</p>
<p>— Мы яшчэ нідзе не чулі,</p>
<p>Каб нас гэтак абражалі.</p>
<p>Дзе вы хочаце, шукайце,</p>
<p>А не знойдзеце такога —</p>
<p>Хлопец статны,</p>
<p>Тварам ладны,</p>
<p>За геройства</p>
<p>Ўвесь у медалях.</p>
<p> </p>
<p>Вось другая ўстала свацця:</p>
<p>— Што й казаць, калгас ваш</p>
<p>Толькі ўсе вы ільнаводы.</p>
<p>Хоць дзяўчына працавіта,</p>
<p>Цяжка ёй стаяць на мялцы,</p>
<p>Залятаць кастрою,</p>
<p>Пылам,</p>
<p>Добра ў нас мець справу</p>
<p>З жытам.</p>
<p> </p>
<p>— Вы чаго на лён напалі? —</p>
<p>Адказалі ёй сурова.—</p>
<p>Вы куды без лёну гожы?</p>
<p>Лён жа — нашае багацце!</p>
<p>А за лён дадуць ёй хлеба,</p>
<p>А яшчэ сукенак розных...</p>
<p>Што ад вас тут</p>
<p>За напасці?</p>
<p> </p>
<p>Толькі гэта — жарт,</p>
<p>Не сварка.</p>
<p>Тут адзін другога зналі</p>
<p>З тых часоў,</p>
<p>Калі з іх кожны</p>
<p>Быў пры матчыным падоле.</p>
<p>Зазвінелі дружна чаркі</p>
<p>Над сталамі пераможна,</p>
<p>Свацці гойкнулі да столі.</p>
<p> </p>
<p>Так пілі аж да світання —</p>
<p>За калгас,</p>
<p>За маладое,</p>
<p>За дзявочы голас звонкі,</p>
<p>А яшчэ за агранома,</p>
<p>За таварыша Сцяпана,</p>
<p>З пажаданнямі: на восень</p>
<p>З ураджаем быць</p>
<p>І жонкай.</p>
<p> </p>
<p>Гэты песні, жарты, гулі,</p>
<p>Пажаданні і размовы</p>
<p>Так за сэрца закранулі,</p>
<p>Што задумаўся Пятровіч.</p>
<p> </p>
<p>Што ж, выходзіць,</p>
<p>Праўду кажуць,</p>
<p>Аднаму няма разгону...</p>
<p>Паблукаць і паразважыць</p>
<p>Выйшаў ён у сад зялёны.</p>
<p> </p>
<p>А ў садку салоўка з ночы</p>
<p>Так зазыўна заліваўся...</p>
<p>Дзе ж стрываць!</p>
<p>Пятровіч ўскочыў</p>
<p>Ды ў Лагі хутчэй падаўся.</p>
<p> </p>
<h3><a id="chapter6"></a>VI</h3>
<p>Шуршыць ізноўку па шашы</p>
<p>Пятровіча машына.</p>
<p>Нідзе</p>
<p>Нікога, ні душы,</p>
<p>Адно гамоняць шыны.</p>
<p> </p>
<p>Яшчэ вачэй перад зарой</p>
<p>Не параскрылі хаты,</p>
<p>Туман ляжаў па-над ракой,</p>
<p>Як той кажух касматы.</p>
<p> </p>
<p>Яго вятры</p>
<p>Ледзь-ледзь крылом</p>
<p>Гайдалі, што калыску...</p>
<p>А ўжо раённы аграном</p>
<p>Быў пад Лагамі блізка.</p>
<p> </p>
<p>А думка ўсё</p>
<p>Адным-адна</p>
<p>Б’е сэрца несціхана...</p>
<p>Глядзіць, ды што за навіна?</p>
<p>Няўжо на полі Ганна?</p>
<p> </p>
<p>Па-за гумном,</p>
<p>Між ярыны,</p>
<p>Дзяўчаты йдуць радамі,</p>
<p>Парассыпаліся яны,</p>
<p>Што краскі над лугамі.</p>
<p> </p>
<p>Ірвуць асот з зялёных ніў,</p>
<p>Стараюцца заўзята.</p>
<p>Ды іх Пятровіч абудзіў:</p>
<p>— Дзень добры вам, дзяўчаты!</p>
<p> </p>
<p>Заварушылася кругом,</p>
<p>Як шумны рой, ды годзе.</p>
<p>Глядзіць,</p>
<p>І Ганка да яго</p>
<p>Паміж дзяўчат выходзіць.</p>
<p> </p>
<p>Сукенка простая на ёй,</p>
<p>Прыгожа, як ніколі...</p>
<p>— Чаго такою талакой</p>
<p>Сягоння вы на полі?</p>
<p> </p>
<p>— Латвей па вёсках раз’язджаць,</p>
<p>Кпін Ганна закідае,—</p>
<p>А нам калі адпачываць?</p>
<p>Праполка не чакае!</p>
<p> </p>
<p>Ячмень учора абышлі,</p>
<p>Пшаніцу прачышчаем.</p>
<p>На сходзе слова мы далі,</p>
<p>І мы яго стрымаем.</p>
<p> </p>
<p>— З такое працы</p>
<p>Будзе плён,—</p>
<p>Пятровіч кажа Ганне,</p>
<p>І ехаць далей, чуе ён,</p>
<p>Няма адсюль жадання.</p>
<p> </p>
<p>Чаго б хацелася яму?</p>
<p>Не вельмі ўжо і многа:</p>
<p>Каб з ёю ў лета і зіму</p>
<p>Па ўсіх кружыць дарогах.</p>
<p> </p>
<p>Ён кажа Ганцы:</p>
<p>— Прабачай,</p>
<p>Хачу спытацца штосьці:</p>
<p>У сваты ехаць?</p>
<p>— Прыязджай.</p>
<p>— Калі найлепш?</p>
<p>— Увосень.—</p>
<p>Яму сказала Ганка так</p>
<p>Паміж аўсоў зялёных.</p>
<p>А перад ім ляжаў бальшак</p>
<p>У горад, да раёна.</p>
<p> </p>
<p>Паехаў зноўку паміж ліп,</p>
<p>Дарогай між гаямі;</p>
<p>Здавалася,</p>
<p>Вакол палі</p>
<p>Ляжалі прад вачамі.</p>
<p>Пятровіч знаў,</p>
<p>Як даць ім толк,</p>
<p>Як іх узняць адменна,</p>
<p>Дзе — гліна, жвір,</p>
<p>А дзе — пясок,</p>
<p>А дзе — падзол пустэльны.</p>
<p> </p>
<p>Куды падсыпаць купарос,</p>
<p>Куды падвезці гною,</p>
<p>Дзе сеяць жыта,</p>
<p>Дзе — авёс,</p>
<p>Дзе ўсё заняць травою.</p>
<p>Дарогай, шляхам векавым,</p>
<p>Захоплены Пятровіч;</p>
<p>Яму здавалася,</p>
<p>Што з ім</p>
<p>Сягоння ўсё гаворыць.</p>
<p> </p>
<p>Клапот нямала у яго,</p>
<p>Такі абшар, вядома...</p>
<p>Што гэта?</p>
<p>Бачыць ён свайго</p>
<p>Сакратара райкома.</p>
<p> </p>
<p>Як толькі прамінуў</p>
<p>Гушчар —</p>
<p>Той з неба ўпаў, здаецца.</p>
<p>Сядзіць на газіку і ў твар</p>
<p>Прыветліва смяецца.</p>
<p> </p>
<p>— Дзе ты падзеўся?</p>
<p>— Не крычы,</p>
<p>Бо справы не малыя.—</p>
<p>І б’юць друг друга па плячы,</p>
<p>Як два сябры старыя.</p>
<p> </p>
<p>— Ты, брат Пятровіч, чарадзей!</p>
<p>— Цябе такім жа знаю.</p>
<p>— Гадуеш душы ты людзей.</p>
<p>— А ты, брат, ураджаі.</p>
<p>Давай жа ураджай збіраць,</p>
<p>Не трацячы хвілінкі.</p>
<p>Сядай,</p>
<p>Паедзем, бо пара</p>
<p>Распачынаць зажынкі.</p>
<p> </p>
<p>Бо час гамонку пачынаць</p>
<p>З густымі каласамі,</p>
<p>Дзе жнейкай,</p>
<p>Дзе касой збіраць,</p>
<p>Дзе вострымі сярпамі.</p>
<p> </p>
<p>Бо жыта скрозь</p>
<p>Гудзе сцяной,</p>
<p>Пад ветрам аж дыміцца...</p>
<p>Нам будзе чым</p>
<p>Перад Масквой</p>
<p>Увосень пахваліцца.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>