<div class="container">
<div class="book-utils">
<div id="qrcode"></div>
<a href="/Uladzislau_Halubok/Abmylka_vuconaha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзіслаў Галубок -->
<!-- HEADER_FIELD CreationYear: 1913 -->
<!-- HEADER_FIELD Edition: Галубок Ул. Творы: Драматургія; Паэзія; Проза; Публіцыстыка. / Уклад., падрыхт. тэкстаў, уступ. арт. і камент. С.С.Лаўшука. - Мн.: Маст. літ., 1983. - 607 с., 8 іл., 1 л. партр. -->
<!-- HEADER_FIELD FirstPublicationYear: 1913 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1983 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Абмылка вучонага -->
<h2><a href="http://knihi.com/Uladzislau_Halubok/">Уладзіслаў Галубок</a></h2>
<h2>Абмылка вучонага</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сын ляснічага, студэнт апошняга курса высокіх навук, прагульваючыся ў гарачы летні дзень па сенажаці каля рэчкі, звярнуўся да пастуха Дзяніса, што сядзеў на купінцы, і кажа:</p>
<p>— Толькі селянін, жывучы між пахучых лясоў і бязмерных зялёных палёў, бачыць праўдзівае хараство прыроды і можа ўволю прывітацца з ім; ці рассцілаецца над возерам імгла, цалуючы зялёную травінку, ён першы спаткае і правядзе яе. А што ж бачым мы, жывучы ў горадзе, — сырыя мураваныя сцены, дзень і ноч чуем грукатню калёс і больш нічога, дрэўца дзе напаткаеш і тое каравенькае, ведама, расце з прымусу.</p>
<p>— Так-то так, паночку, — адазваўся Дзяніс, — выбачайце, даражэнькі, што памыкаюся ў размову. Не ведаю, як там у горадзе, бо ніколі не давялося быць, а пра вёску не ўцярплю, скажу, што ведаю, калі толькі паслухаеце мяне, простага мужыка... Што ніхто раней за селяніна не згледзіць, калі ўстае і кладзецца сонца, гэта праўда, ніхто так не бачыць той цёплай і халоднай імглы, як наш брат, то ж праўда, а што нікога так скоранька не ашчэпіць за шыю торба, як селяніна, гэта таксама жывая непадробленая праўда.</p>
<p>— А чаму ж? — спытаўся здзіўлены студэнт.</p>
<p>— А вось, паночку, па парадачку, перш прадмову: абы нарадзіўся мужык, зараз следам голад, холад, хваробы, змагайся, калі жыць хочаш, а крыху прыжырхнуў<sup><a href="#footnote-1">1</a></sup>, ну і будзеш спаць, пакуль Міхал Арханёл не ўзбудзіць ад сну. А калі так-сяк перакііваўся  і ўстаў на ногі, само жыццё дапаможа і зробіць з цябе ўбогага... Ці бачыце, паночку, вунь вёску Млехава, хат з паўсотні на прыгорку стаіць. Так вось і мая там сялібінка калісь была, а цяпер ні кала ні двара, з гаспадара пастухом стаў, ганяю, як самі бачыце, чужы скот, папіхач — дый толькі. Сядзеў, як і ўсе, на чужой зямліцы, рваўся як мог і туды і сюды — нічога, што не ўзгарусціў чынш<sup><a href="#footnote-2">2</a></sup> — хвароба ў перазыўкі прыходзе,— адагнаў хваробу — недарод падскочыў; змагаўся, змагаўся, а нарэшце здаўся. Хоць страшэнна шчыміць сэрца, успомніўшы пра тую хвілю, але каб пану было вядома бліжэй жыццё бяздольных нашых братоў, крану загоеную рану...</p>
<p>Быў гарачы летні дзень, усе, як адзін, мы працавалі на сенажацях, скрозь заросшых высокай травой. Адпачынку не было, а пагода служыла, ну, і завіхаліся, каб барзджэй скончыць ды за жніво ўзяцца. У кожнага працаўніка была думка ўзгарусціць к восені хлеба, прызабыць на голад, аж бач не — няшчасце ціхачом падпаўзло і знішчыла ўсё на прах... Сонца захавалася за хмарку, крутануў вецер, падхапіў з дарогі пыл і загайсаў па полі. Замігацела маланка, пасыпаўся дождж з градам, гракануў пярун, і бура папёрлася на лес, кладучы па дарозе векавыя бярозы.</p>
<p>Замоўклі людзі, пахаваўшыся хто куды.</p>
<p>Ох, шорхна ўспомніць тую хвілю, як развіднелася, богу толькі ведама. Град скамечыў усё, што было на полі, бура параздзірала стрэхі, зруйнавала з зямлёй і папёрлася, як шалёная, у пушчу. Плач бяздольных сялян разлягаўся дзень і ноч. Пайшла гутарка па вёсках, што гэтак не будзе, што аб няшчасці вядома ўсюды і не далей як заўтра-пазаўтра помач з’явіцца.</p>
<p>Чакаем, туляемся каля вуглоў, глядзім на дарогу; ніхто не едзе, не ідзе — каму баліць галава аб чужой бядзе? Пражылі дзень, пачалі другі, аж бач, поўднем падняўся гоман, і народ гуртам паваліў к выгану.</p>
<p>Ну, сабе мыслю, помач тут, недарма казалі, калі пакараў бог, людцы добрыя руку пададуць. Падыходжу. Бачу — каля Міронавай хаты стаіць шарабан, запрэжаны пышнай паркай коней, і нейкі пан з доўгай сівой барадой аглядае бяду і сялян.</p>
<p>Адлічча на грудзях і бліскучыя гузікі, пераліваючыся на сонцы, аж кідаліся ў вочы.</p>
<p>Здымаю шапку і прыслухоўваюся. Плач, крык, енк глушаць вушы. Сяляне бягуць, як вада, бабы, цягнучы за сабой дзяцей, аж валяюцца, спешучы к грамадзе, каб папасці на большую сям’ю большы куш.</p>
<p>Хлапцы аглядалі магучую фігуру пана, мудронага фурмана, што, адставіўшы даўгі біч, быццам хацеў праткнуць неба, лічылі гузікі на грудзях, мацалі мяхі, туга набітыя ў задку, цярпліва чакаючы дзяльбы.</p>
<p>Чую, пан загаманіў: «Слушайце, братцы, жаль мне вас, но что же дзелаць, я только сфотографіраваць прыехал, фотографію снять, не больше — понятно?»</p>
<p>Стаім салапячым, ані ў зуб нічога не ўцямім, што будзе здымаць, калі ўсё было знята з поля, з плеч і стрэх.</p>
<p>Маўчым, глядзім, як ён расставіў нейкія рагулі, быццам венцяры, абкрыўся чорнай, як смоль, хусткай, зайшоў з аднаго боку хаты, з другога і, парачкаваўшы хвілю, злажыў рагульцы і гульк ізноў у шарабан. Фурман крануў лейцамі — і коні звольна затупалі.</p>
<p>— Паночку, паночку! — загаласілі мы.— А дзе ж наша помач, казалі, не пакрыўдзяць, дадуць нешта...</p>
<p>— Должны даць, должны, церпеніе, — і скрыўся на павароце за гумном.</p>
<p>Доўга глядзелі мы ўслед, як каціліся колы, уносячы нашага дабрадзея, а пасля пайшлі к Міронавай хаце аглядаць, якую ж хваробу знялі з яе.</p>
<p>Як ні дабіваліся ўгледзець, што было знята, аніяк не ўдалося, усё, здаецца, было на месцы пасля перуновай візіты, а можа, і не, кадук яго ведае, калі слепата тая мужыцкая.</p>
<p>Наплакаліся, нагараваліся, як досыць. Плач не плач, як той казаў, пугай абуха не пераб’еш; так і мы аплакалі лес, а па нас ніводзін бес.</p>
<p>І што ж, скажыце, памаглі? Хавай божа! Хто яшчэ меў за што рукі зачапіць, мадзее як-небудзь, а большая часць ушчамілі кіі, абчапляліся торбамі і ну ў свет, як мышы рудыя.</p>
<p>Не так горка было глядзець на старых, яны прывыкшы да гора, а дзеці... дзеткі тыя бедныя, як будзе з імі, што яны дадуць свету?</p>
<p>Так во дзе доля багатыра сярмяжнага, во яна...</p>
<p>Дзякую, паночку, што паслухалі мяне, рад бясконца, з радасці плакаў бы, ды слёз нямашака — выплакаў даўно...</p>
<div class="endnote-block">
<div class="footnote"><p><sup><a id="footnote-1">1</a></sup> Прыжырхнуў — прыдрамаў.</p>
</div>
<div class="footnote"><p><sup><a id="footnote-2">2</a></sup> Не ўзгарусціў чынш — не сабраў грошы на арэндную плату (чынш — плата за арэнду).</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>