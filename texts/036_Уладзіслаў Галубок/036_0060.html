<div class="container">
<div class="book-utils">
<div id="qrcode"></div>
<a href="/Uladzislau_Halubok/Sud.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзіслаў Галубок -->
<!-- HEADER_FIELD CreationYear: 1920 -->
<!-- HEADER_FIELD Edition: Галубок Ул. Творы: Драматургія; Паэзія; Проза; Публіцыстыка. / Уклад., падрыхт. тэкстаў, уступ. арт. і камент. С.С.Лаўшука. - Мн.: Маст. літ., 1983. - 607 с., 8 іл., 1 л. партр. -->
<!-- HEADER_FIELD FirstPublicationYear: 1925 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1983 -->
<!-- HEADER_FIELD Source: скан -->
<!-- HEADER_FIELD StyleGenre: Драматургія -->
<!-- HEADER_FIELD Title: Суд -->
<h2><a href="http://knihi.com/Uladzislau_Halubok/">Уладзіслаў Галубок</a></h2>
<h2>Суд</h2>
<div style="height: 3rem"></div>
<!-- TOC_BEGIN -->
<a href="#chapter1">З’ява І</a><br/>
<a href="#chapter2">З’ява ІІ</a><br/>
<a href="#chapter3">З’ява ІІІ</a><br/>
<a href="#chapter4">З’ява IV</a><br/>
<a href="#chapter5">З’ява V</a><br/>
<a href="#chapter6">З’ява VI</a><br/>
<a href="#chapter7">З’ява VII</a><br/>
<a href="#chapter8">З’ява VIII</a><br/>
<a href="#chapter9">З’ява ІХ</a><br/>
<a href="#chapter10">З’ява Х</a><br/>
<a href="#chapter11">З’ява ХІ</a><br/>
<a href="#chapter12">З’ява ХІІ</a><br/>
<a href="#chapter13">З’ява XIII</a><br/>
<a href="#chapter14">З’ява XIV</a><br/>
<a href="#chapter15">З’ява XV</a><br/>
<a href="#chapter16">З’ява XVI</a><br/>
<a href="#chapter17">З’ява XVII</a><br/>
<a href="#chapter18">З’ява XVIII</a><br/>
<a href="#chapter19">З’ява XIX</a><br/>
<br/><br/>
<!-- TOC_END -->
<!-- BOOK_BEGIN -->
<p>П’еса у адным акце</p>
<p> </p>
<p> </p>
<p>Асобы</p>
<p> </p>
<p>Пісар валасны, гадоў 25.</p>
<p>Старшыня, гадоў 40.</p>
<p>Суддзя, гадоў 30.</p>
<p>Стораж Мірон, гадоў 50.</p>
<p>Гарбуз, селянін гадоў 40.</p>
<p>Яго жонка, гадоў 35.</p>
<p>Авечка, іх сведка, гадоў 40.</p>
<p>Упраўляючы, гадоў 40.</p>
<p> </p>
<p>Дэкарацыя</p>
<p> </p>
<p>Канцылярыя воласці, пасярэдзіне і па баках — дзверы, справа ад публікі — акно, пры акне — лава.</p>
<p>На сцэне стол, на стале — справы, паперы, кнігі, аловак, люстра, грабянёк. На падлозе ўсё наварочана, валяюцца парожнія бутэлькі.</p>
<p> </p>
<p> </p>
<p>Рэквізіт</p>
<p> </p>
<p>2 вядры, адно з вадой.</p>
<p>Венік з кіем.</p>
<p>1 бутэлька з вадой.</p>
<p>Стол, крэслы (3), кнігі, паперы, справы, аловак, грабянёк, люстра.</p>
<p>Гадзіннік у пісара.</p>
<p>Торба і хлеб у Гарбуза.</p>
<p>Кій сукаваты ў Авечкі.</p>
<p> </p>
<p>Тыпы</p>
<p> </p>
<p>Пісар, старшыня, суддзя — п’яніцы.</p>
<p>Старшыня — з вялікай чорнай барадой.</p>
<p>Гарбуз — пакорны чалавек, барады толькі палова. Жонка — рухавая кабета.</p>
<p> </p>
<p>Авечка — жвавы чалавечак, зусім лысы, ніякай расліны, храмы на правую нагу, з наклееным носам. Нагу, каб не сагіналася, трэба браць у ляшчоткі. Апрануты бедна. Авечка зусім як жабрак.</p>
<p>Упраўляючы — апрануты багата. Пальто, сурдут, новыя калёшы, складны цыліндр.</p>
<p> </p>
<p> </p>
<p> </p>
<h3><a id="chapter1"></a>З’ява І</h3>
<p> </p>
<p>Уваходзіць стораж, трымаючы венік у руках.</p>
<p> </p>
<p>Стораж (здзіўлены). Ах, каб на вас чума, столькі смецця за адзін вечар нарабілі, адных коркаў ды акуркаў повен кут назмятаў. Ну, і людзі, апундырыліся гарэлкай (метучы), смакталі гэту няшчасніцу да таго, што і памяць страцілі. Пісар да таго дапіўся, што мяне, старога чалавека, за бабу палічыў і цалаваць пачаў, абзываючы нейкай Забэлькай, во каб яго свінні цалавалі, намысліўся; а старшыня і ваўком выў, і сабакам брахаў, і плаваў па падлозе; адзін фельчар маладзец: той калі пачуў, што ногі адняліся, падазваў мяне і папрасіў, каб занёс у пуню на салому, а мне што кажуць — слухаю, ужджабурыў, як ягнё, на плечы і завалок па адрасу. І як у іх голавы на карках трымаюцца: сягоння суд, а яны, як мухаморы, п’яныя. Пісар ад гарэлкі азыск, галава, як церліца, вочы акуртаціліся, а рукі, як машына, маланкаю паперы скрыгаюць — шась, шась! Я з венікам так не спраўлюся.</p>
<p> </p>
<p> </p>
<h3><a id="chapter2"></a>З’ява ІІ</h3>
<p>Уваходзіць Гарбуз.</p>
<p> </p>
<p>Гарбуз. Добрага дня.</p>
<p>Стораж (спужаўшыся). А ліханька тваім кастылям, спужаў мяне; хто ты і адкуль ты?</p>
<p>Гарбуз. Я — Дзяніс Гарбуз, з Негнавіч.</p>
<p>Стораж. На якое ліха тут?</p>
<p>Гарбуз. А хіба ж запомнілі? Паперай клікалі на суд.</p>
<p>Стораж. Адкуль мне ведаць, я цябе не клікаў і паперы не пісаў.</p>
<p>Гарбуз. А хто ж вы?</p>
<p>Стораж. Хіба ж не ведаеш, як прозвішча таго, што піша венікам па падлозе?</p>
<p>Гарбуз. Ведаю.</p>
<p>Стораж. Нашто ж пытаеш?</p>
<p>Гарбуз. Хто пытаецца, той не блудзіць.</p>
<p>Стораж. Дык чаго ты прыехаў з-за свету сюды?</p>
<p>Гарбуз. Ды не прыехаў, а прыйшоў. Каня ваўкі аблажылі, а пасля кароста з’ела. На суд, значыцца.</p>
<p>Стораж (прыглядаецца). Што гэта ў цябе: барада не барада, касмыль не касмыль?</p>
<p>Гарбуз. Была барада, і досыць рослая, але як палову выдралі, касмыль застаўся.</p>
<p>Стораж. У каго гэта рукі свярбелі рваць яе?</p>
<p>Гарбуз. У аканома князёўскага, вось за гэта ж і суд.</p>
<p>Стораж. І ліха ж яму дало рваць чалавеку бараду.</p>
<p>Гарбуз. Выдраў, каб з яго вантробы выдралі.</p>
<p>Стораж. А ў цябе ж хіба адвагі не было па руцэ ўгрэць таму аканому?</p>
<p>Гарбуз. Калі я чалавек без адвагі; я ніколі нікога не біў, а мяне білі.</p>
<p>Стораж. У войску служыў?</p>
<p>Гарбуз. Я — белабілетнік, нікуды не гожы.</p>
<p> </p>
<p> </p>
<h3><a id="chapter3"></a>З’ява ІІІ</h3>
<p> </p>
<p>Уваходзіць Гарбузіха.</p>
<p> </p>
<p>Гарбуз. Вось мая баба, Гарбузіха Магжата.</p>
<p>Жонка. Добрага дня; не ведаю, хто будзеце, — ці не старшыня воласці?</p>
<p>Стораж. Але ж, старшыня над гэтым дзеркачом.</p>
<p>Жонка. Тым лепш; прынамсі адкажаце, калі запытаемся.</p>
<p>Стораж. А чаму ж, пытайцеся.</p>
<p>Гарбуз. Будзьце ласкавы, браток...</p>
<p>Жонка. Чакай, я пачну. Ці не вядома вам, як суд паглядзіць на гэткую знявагу; бачылі бараду?</p>
<p>Стораж. Бачыў.</p>
<p>Гарбуз. Бачыць мала, трэба ведаць, які боль.</p>
<p>Жонка. Стой, не адзывайся, не дзіця, — усё ведае.</p>
<p>Стораж. Калі б былі сведкі...</p>
<p>Гарбуз. А то як жа, былі...</p>
<p>Жонка. Стой, не адзывайся; сведка ёсць, сусед, Авечка кульгавы.</p>
<p>Гарбуз. Але ж, ён кульгавы; трохі пройдзе, дый сядзе, трохі пройдзе, дый сядзе.</p>
<p>Стораж. Ды гэта да справы не адносіцца.</p>
<p>Гарбуз. У судзе ўсё разгледзяць, што адносіцца і што не адносіцца.</p>
<p>Стораж. О, яны разгледзяць, толькі моцна на нагах трымайцеся.</p>
<p>Жонка. Мала барады, дык яшчэ гуплікаў надаваў і тры зубы выбіў.</p>
<p>Гарбуз. Што ў мяне, бакі дубовыя?</p>
<p>Стораж. Я не суддзя, але наперад кажу, што з багатым не варта судзіцца, а з дужым біцца.</p>
<p>Жонка. Мы яго засудзім, наша крыўда відочная.</p>
<p>Стораж. Пакуль сыты пахудзее, дык худы памрэ.</p>
<p>Жонка. Хіба ж у судзе дзверы не роўна адчыняюцца для ўсіх?</p>
<p>Стораж. Пабачыце, тады скажаце.</p>
<p>Гарбуз. То як жа будзе?</p>
<p>Стораж. Так і будзе, даў — насі на здароўе.</p>
<p>Жонка. Хіба ж на яго суду няма?</p>
<p>Стораж. Ёсць. Пісар храпе там, старшыня ў хляве на саломе, а суддзя тут; абы ачнуліся, калі шухнуць — уздзівішся.</p>
<p>Гарбуз. Працавітыя людзі.</p>
<p>Стораж. Так, працавітыя. Ну, вы тутка пасядзіце, а я пайду вадзіцы прынясу, ачнуцца — запатрабуюць. (Бярэ вядро і выходзіць.)</p>
<p>Жонка. А мы тым часам закусім трохі. (Села на лаву.) Ну, давай сюды торбу, нешта пад грудзямі смокча.</p>
<p> </p>
<p>Гарбуз шукае ў торбе.</p>
<p> </p>
<p>Жонка. Ну, чаго ж сапеш, як кавалёў мех, даставай бараніну.</p>
<p>Гарбуз. Нешта не знайсці яе.</p>
<p>Жонка. Хіба ты запомніў узяць яе?</p>
<p>Гарбуз. Яно так і будзе: адыходзячы, паклаў на стале і запомніў.</p>
<p>Жонка. А, разява, ліханька тваім бакам, як ірвану цябе за гэты касмыль!</p>
<p>Гарбуз. Чакай, чакай, баба.</p>
<p>Жонка. Выправіўся дурналяп з пустой торбай.</p>
<p>Гарбуз. Не так ужо і пустая, хлеб і сала ёсць. (Дае хлеб.)</p>
<p>Жонка. Давай. (Адламала маленькі кавалачак, аддала Гарбузу. І пачынае есці.) О! Старое карыта...</p>
<p>Гарбуз. Ну, годзе ўжо лаяцца, а то папярхнешся сухім хлебам.</p>
<p> </p>
<p>Жонка пачала душыцца.</p>
<p> </p>
<p>Гарбуз. А што я табе казаў... не плявузгай. (Стукае кулаком у карак.)</p>
<p>Жонка. Маўчы, дурналяп.</p>
<p>Гарбуз (стукаючы ў карак). Ты лепш маўчы, а то горш будзе. Во дзе розум у бабы: трэба ж, напхала ў мяліцу гэтулькі хлеба. Ну, глытай, глытай. (Паўза.) Нарэшце — паехаў...</p>
<p>Жонка. У... Заледзьве не задушылася.</p>
<p>Гарбуз. Напужала толькі, а мне ліха ведае што здалося.</p>
<p>Жонка. Няхай табе не здаецца, не памру. (Есць.)</p>
<p>Гарбуз. Ізноў кладзеш цэлы акраец, ці пры памяці ты, баба?</p>
<p>Жонка. Не ў госці прыйшлі, трактаваць не будуць.</p>
<p>Гарбуз. А што, каб Авечку клікнуць — няхай бы і ён укусіў трохі, таксама здарожыўся.</p>
<p>Жонка. Не трэба, нажрэцца, а пасля не сойдзецца. (Есць.)</p>
<p>Гарбуз. Як хочаш, зноў кажу табе — не спяшайся, баба, і не кладзі такіх вялікіх кавалкаў; што цябе ў горб б’юць?</p>
<p>Жонка. Я не ў гасцях, ем свой хлеб.</p>
<p> </p>
<p> </p>
<h3><a id="chapter4"></a>З’ява IV</h3>
<p> </p>
<p>Уваходзіць з бакоўкі пісар, галава ў пуху.</p>
<p> </p>
<p>Пісар (пацягваецца). І сам згадаць не магу, ці гэта раніца, ці вечар, — нічога не кемлю. Сонца за бярозамі не відаць, галава — як палена. Напіўся ўчора на імянінах, як свіння... (Дастаў гадзіннік.) Ды што гэта з ім? Памёр, пахілены, хто ж гэта яго пахіляў? Ну, тут нічога не даб’юся, ну, а чэрап мой цэлы? (Глядзіць у люстра.) А бацюхны мае, няўжо гэта я? Адна страхата, вось дзе кветка лугавая, каб цяпер шмаргануў цэглай па гэтым гарбузу.</p>
<p>Гарбуз і жонка. Паночку, Гарбузы ўжо тут.</p>
<p>Пісар (спужаўшыся). Хто вы такія, якая мара ўнесла сюды?</p>
<p>Гарбуз. Мы, паночку, Гарбузы: я — Дзяніс, а яна — Магжата.</p>
<p>Жонка. Пашаноту пану перш. (Кланяецца ў пояс.)</p>
<p>Гарбуз. Добрага здаровейка.</p>
<p>Пісар. Вы чаго тут?</p>
<p>Жонка. Стой, не адзывайся. Мы, паночку, па загадзе вашым прыйшлі. (Да мужа.) Дзе абвестка?</p>
<p>Гарбуз. Няма абвесткі, скурылі з Авечкам.</p>
<p>Жонка. Скурылі? Ах, каб твая шэрсць курэла; бараніну запомніў, абвестку скурыў. Мы, паночку, на суд прыйшлі.</p>
<p>Пісар. На які суд?</p>
<p>Жонка. Толькі сонейка ўзышло, мы ўжо былі тутка; панок за сцяной смачна спалі, бо храплі, не раўнуючы, як басэтля.</p>
<p>Пісар. Зноў пытаюся, на які суд?</p>
<p>Гарбуз. Мне, паночку, вылупілі бараду.</p>
<p>Жонка. І выбілі тры зубы.</p>
<p>Пісар. Хто вырваў бараду, пытаюся?</p>
<p>Гарбуз. Аканом князёўскі.</p>
<p>Жонка. Але ж, ён, аканом.</p>
<p>Пісар. Ага, памятаю, гэта справа на чарзе; вылазьце за дзверы, рассудзіма як след. (Паўза.) Ну, чаго ж лыпаеце вачыма, бач іх — расселіся паветра псуць. Курылі тут?</p>
<p>Гарбуз. Ніхто не курыў, хлеб елі, ды баба папярхнулася.</p>
<p>Жонка. Так, паночку, папярхнулася.</p>
<p>Пісар. Ну, вылазьце — паклічу. (Гарбузы пайшлі.) Значыць, сягоння суд, во каб цябе расперазала, заледзьве не праспаў. (Разглядае на стале справы.) Дзело ўправляюшчэго і эканома с крэсцьяніном Гарбузом. Эканом і ўправляюшчый обвіняются, а Гарбуз поцерпевшый. (Паўза.) Справа досыць паважная, толькі п’янай галавой і разбіраць яе. (Паўза.) Ліха ведае, да чаго я дайшоў, адна страхата. Старшыня не прачнуўся, суддзя таксама. Мірон, а Мірон! (Паўза.) Не ідзе, ён пасля гэтакіх папоек недаступны. Мірон, а Мірон, дзе ты, а то ў адседку пасаджу.</p>
<p> </p>
<p> </p>
<h3><a id="chapter5"></a>З’ява V</h3>
<p> </p>
<p>Уваходзіць з 2-ма вёдрамі стораж Мірон.</p>
<p> </p>
<p>Пісар. Вось добра, Міронка, што ты тут, а яшчэ лепш, што вады прыпёр. Сцюдзёная?</p>
<p>Стораж. Хіба ж не цяпер ведаю, што пасля такіх папоек вада з крыніцы патрэбна.</p>
<p>Пісар. Ты, Мірон, залаты чалавек, усё ведаеш, што начальству патрэбна, за гэта прадстаўляю цябе к наградзе.</p>
<p>Стораж. Так, к наградзе.</p>
<p>Пісар. Прадстаўляю к наградзе і напішу: Мірону, залатому чалавеку, дайце залаты медаль.</p>
<p>Стораж. Пакуль той медаль дадуць, а на паўбутэлькі зараз скажаце даць, ведаю я вас.</p>
<p>Пісар. Начальства запытаецца: хто такі Мірон? А я напішу: Мірон — стораж, Мірон — бацька, служыць не за страх, а за сумленне; разумееш, Мірон, што гэта за словы?</p>
<p>Мірон. Разумець я іх не разумею, але на памяць ведаю; штодзень гаворыце, як пахмяліцца трэба, а як ужо пахмяліліся, тады кажаце: Мірон, вылазь вон.</p>
<p>Пісар. Эх, Мірон, Мірон, утраціў ты веру, не хочаш медаль.</p>
<p>Стораж. Чаму не хацеў бы, але яго няма. Калі ён будзе?</p>
<p>Пісар. Будзе, Мірон, будзе. Ты ўяві сабе, Мірон, як будзеш выглядаць, калі на тваіх грудзях заблішчыць залаты медаль з царскім партрэтам. Едзеш ты праз вёску, сяляне шапкі здымаюць, прыйшоў ты ў карчму — а табе без грошы чарку наліваюць, прыйшоў ты ў суд — цябе садзяць за чырвоны стол, а прыехаў ты ў горад, — не кажу, што прыйшоў, а прыехаў: хто з медалямі, пехатой не ходзіць, — табе ў горадзе гарадавы аддае чэсць, дворнік не мяце вуліцы, каб не закурыць твайго медаля, афіцэры на цябе глядзяць, салдаты цішком перашэптваюцца, — во, кажуць, заслужаны чалавек паўзе.</p>
<p>Стораж. Ну, годзе, панок, падстаўляйце галаву, палью трохі, ды прычашыцеся трохі, а то галава на макотру выглядае.</p>
<p>Пісар (у люстра). Праўду кажаш, Мірон, гэта галава не пісара.</p>
<p>Стораж (набок). А канакрада нейкага.</p>
<p>Пісар. А скажы мне, Мірон, чаму мой гадзіннік не ідзе?</p>
<p>Стораж. А як ён можа ісці, калі пан яго аб сцяну гакнулі, аж толькі падрабязгі пасыпаліся.</p>
<p>Пісар. Аб сцяну? З якой прычыны?</p>
<p>Стораж. А з якой прычыны мяне за бабу палічылі, цалавалі, Забэлькай абзывалі... цьфу...</p>
<p>Пісар. Нічога не памятаю.</p>
<p>Стораж. Так п’ючы, і памятаваць ніхто не зможа. Гляньце, да чаго выглядае канцылярыя, усё гарэлкай пазалівалі; ледзьве да парадку давёў.</p>
<p>Пісар. Каторая цяпер гадзіна?</p>
<p>Стораж. Паўдня.</p>
<p>Пісар. Ліха ведае што, так позна абудзіўся, а тут суд такі паважны, сам упраўляючы павінен быць.</p>
<p>Стораж. Безбароды ўжо тут.</p>
<p>Пісар. Гэта што... Ну, будзь ласкаў, палівай.</p>
<p>Стораж. Лью.</p>
<p>Пісар. Толькі асцярожна, за карак не залі.</p>
<p>Стораж. Не першыня. (Лье ваду.)</p>
<p>Пісар. А... а... як добра.</p>
<p>Стораж. Годзе.</p>
<p>Пісар. Дзякую табе, Мірон, ты мяне вылечыў.</p>
<p>Стораж. Ручнік даць?</p>
<p>Пісар. Ручніка не трэба, з мокрай галавы хутчэй жар выйдзе, гэтак кажа разумны чалавек, прафесар Кнэйп. Ты чуў што аб тым Кнэйпе?</p>
<p>Стораж. Нічога я не чуў, але без прафесара ведаю, што карысней ліць ваду на галаву, як гарэлку у галаву.</p>
<p>Пісар. Ты, Мірон, разумны чалавек, табе трэба ў гасударственным савеце сядзець, а не тут.</p>
<p>Стораж. Зноў пачынаеце хваліць і зараз скажаце прынесці пахмяліцца.</p>
<p>Пісар. Залаты чалавек, залаты: наперад ведае патрэбу маю.</p>
<p>Стораж. На ліха вам патрэба, прачухаліся — і добра.</p>
<p>Пісар. Зразумей жа ты, Мірон, што чарку не вып’ю — галава, як палена, канцылярыя — сірата, ты без службы, сяляне без пашпартоў, воласці няма, ну, а па-другое, — сягоння суд, упраўляючы сам будзе. Ну, будзь ласкаў, Мірон, схадзі прынясі паўпляшкі ды па дарозе раскурстай старшыню.</p>
<p>Стораж. Дайце ж грошы!</p>
<p>Пісар. Зноў камедыя. Купі, Міронка, за свае, я праматаўся ў карты, разлічымся.</p>
<p>Стораж. Калі гэта будзе? Я са шчоту збіўся.</p>
<p>Пісар. Я памятаю. Ну, плыві, Мірон, плыві.</p>
<p>Стораж. Ах, пакіньце так казаць, я не рыба, не паплыву.</p>
<p>Пісар. Ну, дык пяшэчкам.</p>
<p>Стораж. Гэта апошняя паўбутэлька на доўг. (Пайшоў.)</p>
<p>Пісар. Вось да чаго дайшоў. Я, пісар, грошы ў стоража пазычаю. Дзела № 447, праклятае дзела. (Панюхаў.) І яно гарэлкай смярдзіць; ну, а хто тут ёсць, хто сведкі, ці ўсе паперы. Сведка нейкі Лаўрэн Авечка, пэўна — дурань, калі авечка. Ну, а ўрачэбнае свідзецельства ёсць... што бараду выдралі і тры зубы выбілі? (Шукае.) Няма. Ну, тады Гарбуз пакоціцца назад; я магу сказаць, што мяне соннага пацук за нос укусіў, — хто гэтаму паверыць? Ану, глянуць, які ў іх Авечка. (Сеў за стол.) Ці Авечка тут ёсць? (За сцэнай: «Тут, панок».) Паўзі сюды!</p>
<p> </p>
<p> </p>
<h3><a id="chapter6"></a>З’ява VI</h3>
<p> </p>
<p>Уваходзіць сведка Авечка.</p>
<p>Пісар. Ты Авечка?</p>
<p>Авечка. Так точна, я Лаўрэн Авечка.</p>
<p>Пісар. Прайдзіся па канцылярыі.</p>
<p>Авечка. А закурыць дасцё?</p>
<p>Пісар (грозна). Прайдзіся па канцылярыі!</p>
<p> </p>
<p>Авечка ідзе.</p>
<p> </p>
<p>Пісар. Кульгаеш трохі?</p>
<p>Авечка. Не трохі, а такі і добра кульгаю; яна ў мяне сухая, як таран, і карацей на цалі дзве. (Паўза.) А хто, пан, будзеце, ці не доктар?</p>
<p>Пісар. Я — пісар.</p>
<p>Авечка. Пісар? А, добрага здаровейка! (Працягнуў руку.)</p>
<p>Пісар (штурхануў Авечку нагой). Цяпер ведаеш, хто я?</p>
<p>Авечка. Ведаю.</p>
<p>Пісар. Так ідзі туды і чакай, паклічу.</p>
<p>Авечка. Зноў туды? Калі там нудна, Гарбуз накурыў, хоць ты сякеру павесь. (Паўза.) А можа, у пана закурыць ёсць, — нешта тут смокча.</p>
<p>Пісар. Я не куру.</p>
<p>Авечка. Дзіўна, каб начальства не курыла. А гарэлку пэўна ж п’яце?</p>
<p>Пісар (грозна стукнуўшы па стале). Што ты мяне спавядаеш? Вон!</p>
<p>Авечка. Іду, паночку, іду. (Уцёк.)</p>
<p>Пісар. Ну й Авечка, ха-ха-ха... Ну, а хто там у бакоўцы храпе? А, паважаны суддзя! (Пайшоў у бакоўку.)</p>
<p> </p>
<p> </p>
<h3><a id="chapter7"></a>З’ява VII</h3>
<p> </p>
<p>Уваходзіць старшыня з галоўных дзвярэй, галава ў саломе.</p>
<p> </p>
<p>Старшыня. Вось да чаго дажыўся старшыня, спаў недзе ў хляве; цьфу, які сорам! Добра, што, апроч парсюка, ніхто не бачыў. І як гэта я трапіў туды, хоць рэж — не ўспомню, усё гарэлка вінна; хатнюю добрую пасцель змяніў на свінячую падсцілку. Пісар, звадыяш, напаіў, як шаўца.</p>
<p> </p>
<p> </p>
<h3><a id="chapter8"></a>З’ява VIII</h3>
<p>Выходзіць з бакоўкі пісар.</p>
<p> </p>
<p>Пісар. А, каго бачу! Як спалася?</p>
<p>Старшыня. Дзе спаў і як спаў — не памятаю, ведаю толькі, што было шмат вольнага і цёплага паветра.</p>
<p>Пісар. Ведама, як для начальства, усе выгоды, а я спачываў тут. Галава, як човен. Мірон паліваў ужо.</p>
<p>Старшыня. Кажаш, паліваў?</p>
<p>Пісар. А то як жа іначай? Назначылі суд, а тут мы во...</p>
<p>Старшыня. Дай сюды люстра.</p>
<p>Пісар. На, толькі не спалохайся.</p>
<p>Старшыня. Няўжо гэта я, няўжо старшыня?</p>
<p>Пісар. Хіба ж ён.</p>
<p>Старшыня. Налпа не налпа, мядзведзь не мядзведзь, сябе не пазнаю. Вада ёсць?</p>
<p>Пісар. Ёсць.</p>
<p>Старшыня. Будзь ласкаў, узлі на мой чэрап.</p>
<p>Пісар. З вялікай ахвотай; прыказка нездарма кажа: п’яніца п’яніцы спагадае. (Нагнуў.)</p>
<p>Старшыня. А... як добра, як добра.</p>
<p>Пісар. Прафесар Кнэйп гэтым толькі і лечыць людзей.</p>
<p>Старшыня. Лечыць, апроч п’яніц.</p>
<p>Пісар. За гэта не бяруся, браў пад увагу п’яніц ці не. Уся.</p>
<p>Старшыня. Адразу пасвятлела, цяпер я і цябе бачу, і свет бачу. Дай ручнік.</p>
<p>Пісар. Кнэйп кажа не выцірацца.</p>
<p>Старшыня. Няхай будзе й так. Дзе Мірон?</p>
<p>Пісар. Я паслаў.</p>
<p>Старшыня. Хіба я здагадваюся?</p>
<p>Пісар. А то як жа іначай? Трэба!</p>
<p>Старшыня. За гэта і пашанота табе, што адчуваеш тое, што і я.</p>
<p>Пісар. Не так адчуваю я, як адчувае Мірон; казаў, што крэдыт мне зачыніць.</p>
<p> </p>
<p> </p>
<h3><a id="chapter9"></a>З’ява ІХ</h3>
<p> </p>
<p>Уваходзіць Мірон з бутэлькай у руках.</p>
<p>Пісар. Ну, Мірон, прынёс збавенне?</p>
<p>Стораж. Прынёс. (Дае.)</p>
<p>Пісар. Давай шклянкі.</p>
<p>Стораж. Як іх даваць, калі ўчора ўсе патаўклі.</p>
<p>Пісар. Няма — не трэба. (Стукнуў аб далонь і абліў Мірона.)</p>
<p>Стораж. Паночку, не кідайце коркаў на падлогу, толькі што вымеў цэлы воз.</p>
<p>Старшыня (грозна). Ты хіба не ведаеш сваіх абавязкаў?</p>
<p>Стораж. Як-то не ведаю: прыносіць за свае грошы гарэлку, зносіць лаянку і цягаць п’яных па ўсіх хлявах — ведаю.</p>
<p>Старшыня (убок). Вось цяпер я зразумеў, чаму я спаў разам з парсюком у хляве.</p>
<p>Пісар. Ну, Мірон, вылазь вон, а то будзе бура.</p>
<p>Старшыня. Ад слова, а то заначуеш у халадніцы.</p>
<p>Стораж. Я ж кажу, як на паўбутэлькі даць, тады — братачка Мірон, сватачка Мірон, медальку Мірону, а як даў — тады скулу яму, Мірон, вылазь вон. Апошняя паўбутэлька на доўг. (Пайшоў.)</p>
<p>Старшыня. Я яго жывога з’ем.</p>
<p>Пісар. За што?</p>
<p>Старшыня. Я ведаю за што.</p>
<p>Пісар. Ну, годзе злаваць, абудзім лепш суддзю.</p>
<p>Старшыня. А хіба ж ён тут?</p>
<p>Пісар. Тут, спіць. (Пайшоў у бакоўку.)</p>
<p>Старшыня. Гэта ж знявага, суддзі спяць тут, а старшыня ў хляве; хіба я не буду старшынёй, а Мірону падзякую. Ліха ведае што, гэта ж калі дазнаюцца людзі — асмяюць. Старшыня ў кампаніі з парсюком... А які ж прыемны бачыў сон: быццам мы з кумам Гаўрылам так доўга не бачыліся і, нарэшце, спаткаліся, на радасцях добра выпілі і, абняўшыся, праспалі ўсю ноч. І трэба ж — так даставалася, ніякага кума і блізка не было, а замест кума парсюк пудоў з дзесяць.</p>
<p> </p>
<p> </p>
<h3><a id="chapter10"></a>З’ява Х</h3>
<p> </p>
<p>Выходзяць з бакоўкі пісар і суддзя.</p>
<p>Пісар. Ну, бычок божы, вылазь на свет, а то і суд праспіш.</p>
<p>Суддзя. І якія гэта дурні вызначаюць пасля імянін суды?</p>
<p>Пісар. Пытаешся, якія дурні, — вось яны, дзівіся!</p>
<p>Суддзя. Павар’яцелі.</p>
<p>Старшыня. Ну, годзе, пастарайся лахманы прысусліць, а то на ваўка падобны.</p>
<p>Суддзя. Каб, здаецца, чарку гарэлкі — у ногі пакланіўся б.</p>
<p>Пісар. Ну, так і быць, кланяйся. (Паказвае гарэлку.)</p>
<p>Суддзя. А браток ты мой, ратуй...</p>
<p>Пісар. Чакай, чакай, па начальству... Ну, старшыня, пачынай.</p>
<p>Старшыня. Каб не суд — не піў бы, а так мушу. (П’е, затым перадае ў рукі суддзі і пісару.)</p>
<p>Пісар (п’ючы). Каб за год даждаць і заўжды з парсюкамі спаць.</p>
<p>Старшыня. Смяецца, гад.</p>
<p> </p>
<p> </p>
<h3><a id="chapter11"></a>З’ява ХІ</h3>
<p> </p>
<p>Уваходзяць Авечка, Гарбуз і жонка.</p>
<p> </p>
<p>Авечка. На здаровейка, панок.</p>
<p>Старшыня. Хто вас клікаў?</p>
<p>Пісар. Вы чаго ўпаўзлі сюды?</p>
<p>Гарбуз. Паны на суд клікалі.</p>
<p>Авечка. Так точна, на суд і я прыкульгаў.</p>
<p>Жонка. Паперу прыслалі, але гэтыя салапякі скурылі.</p>
<p>Старшыня (да пісара). Хто яны?</p>
<p> </p>
<p>Пісар штось шэпча на вуха старшыні.</p>
<p> </p>
<p>Старшыня. А! гэта тыя мяцежнікі, што ўпраўляючага абразілі?</p>
<p>Гарбуз. Гляньце, паночку, на бараду — то ўбачыце абразу.</p>
<p>Старшыня. І глядзець не хачу, дай сюды абвестку.</p>
<p>Гарбуз. Я ж пану пісару прызнаўся, што скурылі з Авечкам.</p>
<p>Авечка. Так точна, скурылі, і я памагаў.</p>
<p>Жонка. Я ўжо лаяла іх за гэта, а прыйшоўшы дахаты, і штурханцоў надаю.</p>
<p>Старшыня. Гэта ж знявага.</p>
<p>Авечка. Так точна, знявага, скурылі абвестку, але ў нас звычай такі: усё, што пад рукі пападзецца папяровае, курыць — ксёнжку, газету, абвестку; ведама, народ цёмны, чытаць не ўмее, а курыць усё. Я, памятаю, лемантар дзяціны скурыў, во як...</p>
<p>Гарбуз. Я ўжо адумаўся, але па часе.</p>
<p>Авечка. Так точна, і я адумаўся, але па часе.</p>
<p>Старшыня. Аштрафаваць гада.</p>
<p>Гарбуз. Паночку!</p>
<p>Жонка. Але ж гэта ён зрабіў не з роскашы!</p>
<p>Авечка. Так точна, убачылі паперу, як нешта асаблівае, скруцілі па дзве сабачыя ножкі, і толькі.</p>
<p>Старшыня. Я табе скручу ножку.</p>
<p>Авечка. Хіба ўжо другую, бо адна скручаная, — во, што за штука. (Ідзе.)</p>
<p>Суддзя. Распачынайце дапрос.</p>
<p>Пісар (бярэ ў рукі справу). Гарбузіха, кажы ўсё, што ведаеш, і памятай, салжэш — сядзеш у астрог.</p>
<p>Авечка. Так точна, за гэта астрог.</p>
<p>Жонка. Скажам усё, як на споведзі.</p>
<p>Старшыня. Пачынай.</p>
<p>Жонка. Было гэта перад нядзелькай, сонца толькі села за лесам, кот Мацей саскочыў з печы, пачаў мыцца, аж чую, пішчыць нехта за хатай. Што за ліха, думаю сабе, ці не парасё дзе ўшчамілася; зірк у акно, аж бачу, душаць майго Гарбуза.</p>
<p>Авечка. Так точна, душаць.</p>
<p>Жонка. Я за чапялу, і туды.</p>
<p>Старшыня (да пісара). Запішы — чапялу. Што далей?</p>
<p>Жонка (спужаўшыся). Дапала, значыць, я туды і давай выдзіраць Гарбуза.</p>
<p>Авечка. Так точна, выдзіраць Гарбуза ды з кіпцёў пана каршуна.</p>
<p>Суддзя. Чым ты выдзірала? Чапялой?</p>
<p>Жонка. Дзе вы бачылі, каб я ад сваёй цені валілася, як чапяла ў мяне вывалілася на дарозе; я, значыць, падбегшы, тузаю Гарбуза да сябе (тузае Гарбуза), а аканом — да сябе.</p>
<p>Авечка (тузаючы Гарбуза). Так точна, да сябе.</p>
<p>Жонка. Я Гарбуза да сябе, а аканом — да сябе. (Тузае.)</p>
<p>Авечка. Так точна, да сябе.</p>
<p>Жонка. А пасля, калі рванула...</p>
<p> </p>
<p>Гарбуз паваліўся ў адзін бок, Авечка — у другі. Авечка ляжыць і трымае адну нагу роўна на падлозе, а другую ўгару.</p>
<p> </p>
<p>Жонка. То вось што ўбачыла: Гарбуз без барады...</p>
<p> </p>
<p>Гарбуз падняў Авечку.</p>
<p> </p>
<p>Авечка. Так точна, рванула добра.</p>
<p>Старшыня. А што з барадой?</p>
<p>Гарбуз. Вылупілі з карэннямі.</p>
<p>Авечка. Так точна, ададралі з карэннямі і са скурай.</p>
<p>Жонка. Частку выдраў, а частку пакінуў, — расце.</p>
<p>Авечка. Які гэта рост, адзін жаль.</p>
<p>Гарбуз. На сухі лес гэтакі рост.</p>
<p>Суддзя. За што вы біліся?</p>
<p>Гарбуз. Я не біўся, мяне білі.</p>
<p>Авечка. Так точна, яго калашмацілі.</p>
<p>Гарбуз. За кароўку-перадойку ўсё ліха пайшло. Кароўка мая часта бегала да паноў у двор.</p>
<p>Старшыня. Чаго ёй трэба было там?</p>
<p>Гарбуз. Ці яна скажа? Бегала.</p>
<p>Авечка. Так точна, бегала, ля майго гумна, нацянькі, значыцца. Я, было, раз спрабаваў пераняць, другі — ды дзе там, пшэпрашаёнц, калі чмыхне, калі паставіць хвост дудой, а няхай цябе воўк, бяжы, хоць ты ногі пакруці, шалёную карову і шалёнага сабаку не кожны спыніць.</p>
<p>Гарбуз. У панскім двары, гэта ж не ў нас. Узышла жывёліна — штрап; я раз заплаціў, другі.</p>
<p>Авечка. Так точна, штрапы плаціў.</p>
<p>Старшыня. Па квітках?</p>
<p>Гарбуз. Па квітках.</p>
<p>Старшыня. Дай сюды квіткі.</p>
<p>Гарбуз. Няма, паночку, скурылі і квіткі.</p>
<p>Авечка. Так точна, услед і скурылі, у нас гэтак.</p>
<p>Гарбуз. А пасля махнуў рукой. Трэба ж, на ліха, зноў зачынілі маю перадойку і кажуць штрап заплаціць. «А скулу не хочаш?» — гакнуў я...</p>
<p>Суддзя. Так і сказаў?</p>
<p>Гарбуз. Так і сказаў.</p>
<p>Авечка. Ён у нас гэтакі, скажа.</p>
<p>Гарбуз. А што, мая кароўка пісьменная, умее чытаць тыя надпісы, што паны на слупах панапісвалі?!</p>
<p>Суддзя. Зрабіце ўвагу пра скулу.</p>
<p>Старшыня. Упісаць слова. Далей.</p>
<p>Гарбуз. «Кароўку маю аддайце!» — пачаў крычаць я. Не даюць. Аж тут падбег Авечка.</p>
<p>Авечка. Так точна, прыкульгаў я.</p>
<p>Гарбуз. Бачыць аканом, што нас двое, карову за рогі — ды ў хлеў, а мы да сябе. Бачыць карова, што дрэнная справа — адарвуць хвост, стукнула рагамі аканому пад мікіткі ды наўцёкі з двара; мы за ёй, аж тут паваліўся Авечка — лёг і я, і пачалі яны нас глушыць. Замітусілася ў маіх вачах, свет зрабіўся з хвігу, і я асунуўся.</p>
<p>Авечка. Так точна, абамлеў.</p>
<p>Жонка. Тут падбегла я, загаласіла, заенчыла.</p>
<p>Пісар. І што было?</p>
<p>Гарбуз. А яны сабе ўлажылі колькі хацелі і пайшлі.</p>
<p>Авечка. Так точна, пайшлі, закурыўшы смярдзючыя сігары з добрага пацука.</p>
<p>Суддзя. Колькі разоў ён цябе ўдарыў?</p>
<p>Гарбуз. А хто яго лічыў, глушыў колькі хацеў.</p>
<p>Авечка. Я скажу, паўкапы ўшкварыў яму і гэтулькі даў мне.</p>
<p>Суддзя. А ты як злічыў?</p>
<p>Авечка. На вока браў. Я, пшэпрашаёнц, хоць няграматны, але на вока добра лічу. Я, глянуўшы на гурт, узгадаю, колькі там кароў, а глянуўшы на чалавека, узгадаю, колькі ён выпіў гарэлкі.</p>
<p>Старшыня. А ты хто?</p>
<p>Авечка. Я Лаўрэн Авечка, Гарбузоў сведка, жыву ў Негнавічах у старэнькай хатцы, што вокнамі ды ў пушчу ўглядаецца.</p>
<p>Старшыня. Кажы што ведаеш, толькі не лжы.</p>
<p>Авечка. Няхай бог крые, каб Авечкі лгалі. Авечкі на гэта не здатны. Наша радня ўся шляхетнай крыві. Авечкі стражнікамі былі, у канцылярыях паперы пісалі. Адзін я, бядак, дзякуючы калецтву змужычэў, седзячы ў вёсцы.</p>
<p>Суддзя. Скажы, ці слупы на панскіх межах былі расстаўлены?</p>
<p>Авечка. Ёсць, роўненька адзін у адзін.</p>
<p>Суддзя. З надпісамі?</p>
<p>Авечка. Пэўна ж.</p>
<p>Суддзя. Што там было напісана?</p>
<p>Авечка. А каршун яго ведае, няграматны я чалавек, прыйду да слупа і гляджу, як гусь на бліскавіцу, ані ў зуб. Але, як чуў, казалі людзі, быццам там забаронена сячы лес, лавіць зайцаў, пушчаць сабак па ягады (а, памыліўся, — дзяцей па ягады), і наогул, каб не ткнуць носа ў панскі бор.</p>
<p>Суддзя. Запішы пра слупы.</p>
<p>Авечка. Пішыце і пра слупы, і пра ягады, зайцаў. (Забыўшыся, стукнуў палкай па стале.)</p>
<p>Старшыня (адпіхнуўшы). Цяпер пра драку пачынай.</p>
<p>Авечка. Так точна, цяпер пра драку. Было гэта перад святам. Дакульгаўшы з мястэчка дадому, я сеў на вячэру, і, як цяпер, памятаю, еў я зацірачку з малаком. І трэба ж гэта, зацірка была такая гарачая, што хлапец нос апёк. Вось баба ліе адну міску заціркі, я спаражніў; ліе другую — спаражніў і толькі, пшэпрашаёнц, за трэцюю ўзяўся... (Гэта казаў да суддзі.)</p>
<p>Старшыня. Абжора нейкі.</p>
<p>Авечка. Гэта было не ўчора, а перад святам.</p>
<p>Старшыня. Я кажу, што ты абжора.</p>
<p>Авечка. А так, богу дзякаваць, з’есці магу, па дзеду пайшоў, дзед мой быў з духоўнікаў, еў не ў свой дух; памятаю, пакой вечны, нанач з’еў дзежку саладухі і богу душу аддаў. Так, баба ліе мне трэцюю місу заціркі, спаражніў, аж чую, пшэпрашаёнц, дух заняло і нібы цэпам малоціць. Выляцеў гэта я на ганак і дыхаю, як баран у спякоту, вось гэтак (дыхае), нешта пішчыць. Я — штырх убок, бачу: цягне Гарбуз карову за хвост з панскага хлява, аж вочы на лоб лезуць; здагадаўся я, у чым справа,— за кол ды туды. «Вы што ж гэта, каб на вас гром!» — гакнуў я... (Спахапіўся.)</p>
<p>Старшыня. Запішы — гром.</p>
<p>Пісар. Запісаў.</p>
<p>Авечка. Тут падбегла Гарбузіха.</p>
<p>Старшыня. З чапялой?</p>
<p>Авечка (хітра). Здаецца, без чапялы.</p>
<p>Суддзя. Не можа здавацца, а кажы проста — была чапяла ці не было?</p>
<p>Авечка. Не, не было; чапяла ў яе вялікая, як аглабля, — убачыў бы. Так, значыць, падбег я і ўчарэпіўся за хвост кароўкі-перадойкі, аж вочы на лоб лезуць, і цягнем удвох. Бачыць кароўка, што дрэнная справа, адарвуць хвост, збіла з ног аканома — і наўцёкі. Мы за ёй, але заблуталіся мае качэргі — паваліўся; мякнуўся вобземлю і Гарбуз; а яны з нагамі — і давай акладаць.</p>
<p>Жонка. Тут падбегла я, нарабіла крыку, дык яны пакінулі іх біць, закурылі цыгары — і пайшлі.</p>
<p>Авечка. Так точна, пайшлі рагочучы, як лесуны перад маладзіком.</p>
<p>Пісар. А што ты ім услед казаў?</p>
<p>Авечка. А што я, Авечка, ды на паноў магу казаць, — глядзеў, пшэпрашаёнц, і маўчаў.</p>
<p>Суддзя. А як ты смеў пасылаць на іх гром?</p>
<p>Авечка. Ды яны гэтага не чулі; я, бегучы, у духу забубнеў сабе, а рот заткнуў рукавом.</p>
<p>Суддзя. А ты часам не радня Гарбузу?</p>
<p>Авечка. Далёкая радня. Мой бацька з яго бацькам разам у бані мыліся, кумамі былі.</p>
<p>Старшыня. А з ёй ты не радня?</p>
<p>Авечка. Ззамаладу меліся жаніцца, але як я закульгаў, то яна за кульгавага не пайшла; тады я жаніўся з другой бабай; баба вельмі добрая, зацірку варыць — о, ой! Толькі вельмі сярдзітая, з частых біцца кідаецца.</p>
<p>Пісар. Гэта да справы не адносіцца.</p>
<p>Старшыня. Дапрос зняты.</p>
<p>Авечка. Паночку, а ці можна ведаць, на колькі пасадзіце нашых ворагаў?</p>
<p>Старшыня. Пачакаўшы, будзеш ведаць.</p>
<p> </p>
<h3><a id="chapter12"></a>З’ява ХІІ</h3>
<p> </p>
<p>Убягае стораж Мірон.</p>
<p> </p>
<p>Стораж. Пан едзе, пан едзе...</p>
<p>Старшыня. Стой, не гарачыся, прыняць коні ў двор, адчыніць дзверы і быць начыку. Хадзем. (Пайшлі.)</p>
<p> </p>
<p>Пісар пачынае збіраць паперы.</p>
<p> </p>
<p>Суддзя (пры акне). Вось уязджаюць у двор, на тройцы...</p>
<p> </p>
<p>Гарбуз і жонка — да акна.</p>
<p>Авечка п’е з вядра ваду ў другім кутку.</p>
<p> </p>
<p> </p>
<h3><a id="chapter13"></a>З’ява XIII</h3>
<p>Уваходзіць старшыня, а за ім упраўляючы ў цыліндры, паліто, калёшах і з палачкай і папяроскай.</p>
<p> </p>
<p>Старшыня (адчыніўшы дзверы). Міласці просім.</p>
<p> </p>
<p>Упраўляючы, паважна ўвайшоўшы, кінуў папяроску. Старшыня знімае паліто. Пісар знімае цыліндр і бярэ кіёк. Суддзя кінуўся да ног знімаць калёшы.</p>
<p> </p>
<p>Старшыня (як усё знялі, адчыніўшы дзверы ў бакоўку). Міласці просім на пачэснае месца.</p>
<p> </p>
<p>Упраўляючы, старшыня і суддзя пайшлі.</p>
<p> </p>
<p>Пісар (да Гарбузоў). Ну, яшчэ чаго, дапрос зняты, паклічам, будзе пара.</p>
<p> </p>
<p>Усе выходзяць. Пісар з паперамі ідзе ў бакоўку.</p>
<p> </p>
<p> </p>
<h3><a id="chapter14"></a>З’ява XIV</h3>
<p>Уваходзіць стораж Мірон.</p>
<p> </p>
<p>Стораж. Вось гэта я разумею, коні — нібы звяры, не раўня нашым пацукам, уляцелі ў двор стралой. Прыгледзеўся я на старшыню і памысліў: трывалы чалавек, не так даўно выпаўз адсюль ракам, а прыйшлося — вунь як пакіраваў, з вазка зняў, дзверы адчыніў і, здаецца, паспеў нешта зняць, — гэта спрыт. Але на мяне крыўду мае, нашто разам з парсюком спаць паклаў. Нічагутка, я — таксама чалавек, адчуваю боль. Гэта што ты старшыня, так Мірона можна ганьбіць; другі раз нап'ешся — на сметнік завалаку на чарэп’і. А што, каб гэта я адважыўся гэту світку з упраўляючага зняць, — о не, няздатны, зняў бы так, што полы былі б асобна, а рукавы асобна. (Паўза.) Крамная рэч — ні вузельчыка, ні нітачкі, блішчыць, шалухціць (нюхае) і цыбулькай аддае. (Убачыў капялюш.) А капялюш, капялюш! Гэткага я зроду не бачыў; пан накрывае свой чэрап, а я ў ягады хадзіў бы, вельмі прыгодны, чорны, цыбаты і тугі. (Папляваў на яго, абцёр рукавом і палажыў на крэсла, на тое месца, дзе сядзе суддзя, справа ад публікі.) А гэтыя гумалястковыя хадакі — таксама рэч паважная, па гразі цялепкацца. Божа, божа, як ты няроўна падзяліў, адным гэткую прыгоду, а другому — век зрэб’е.</p>
<p>Пісар (збоку). Пакліч сюды Гарбузоў.</p>
<p>Стораж (да дзвярэй). Гарбузы, каціцеся сюды.</p>
<p> </p>
<p> </p>
<h3><a id="chapter15"></a>З’ява XV</h3>
<p> </p>
<p>Уваходзяць Гарбуз і жонка.</p>
<p> </p>
<p>Стораж. Ідзіце на суд, толькі не тупайце, як коні.</p>
<p>Жонка. Мы ўважненька. (Пайшлі ў бакоўку.)</p>
<p> </p>
<p> </p>
<h3><a id="chapter16"></a>З’ява XVI</h3>
<p> </p>
<p>Уваходзіць Авечка.</p>
<p> </p>
<p>Стораж. Што занудзіўся?</p>
<p>Авечка. А так, замаркоціўся; у сон пачало весці: ноч не спаў, на суд, значыцца, шкандыбалі. Ці не маеце часам закурыць, нешта тут над грудзямі...</p>
<p>Стораж. Не маю, кожны курэц павінен мець свой аганец і тытунец.</p>
<p>Авечка. Так точна, павінен, ды няма. (Убачыў на падлозе папяроску.) А вось шчасце, нехта папяроску кінуў.</p>
<p>Стораж. Не нехта, а сам упраўляючы курыў.</p>
<p>Авечка. Галоднаму чалавеку ўсё роўна. (Запальвае і курыць.) А моцная, так за язык і шчыпле.</p>
<p>Стораж. Які далікатны.</p>
<p>Авечка. У Авечак языкі чулыя.</p>
<p>Стораж. Ды ты ўвесь, як авечка, і кульгавы, мне здаецца.</p>
<p>Авечка. Не здаецца, а кульгавы, вось гляньце. (Адыходзіць да таго месца, дзе ляжыць цыліндр.)</p>
<p>Стораж. Даўно кульгаеш?</p>
<p>Авечка. Гадоў з дзесяць.</p>
<p>Стораж. З якой прычыны?</p>
<p>Авечка. Грошы шукалі, не паклаўшы.</p>
<p>Стораж. Ну, і што?</p>
<p>Авечка. Прысніўся, было, маёй сястры сон, быццам-то на Лысай гары бочка дукатаў закапана ляжыць. Вось мы ўначы, разам з Гарбузом, пабраўшы рыдлёвачкі, шчупы, пайшлі туды. Курган высока на гары, на ім камень, пудоў з 20, — мы яго капаць, мы яго пароць, каб камень той ды ў даліну сагнаць; капалі доўга, а цёмна — хоць забіся. Нарэшце чую, скрыганула нешта пад рыдлёўкай; я зірк убок: бачу — галава бялее чалавека. (У часе размовы стораж слухае, што робіцца ў бакоўцы, і зусім не слухае, што кажа Авечка.) Кум, крычу я, гэта ж мы раскапалі чыюсь магілу. Гарбуз, не кажучы ні слова, рыдлёўку аб зямлю, а сам — шабоўсь уніз, ліхтар патух, я за ім... Толькі чую, штось ляціць за мной: ла-та-та-та, а пасля — бух... (Сеў на цыліндр.) Зваліўся камень да мне па назе...</p>
<p>Стораж (убачыўшы, што Авечка сеў на цыліндр). Куды ж ты гэта ўсеўся? (Схапіў за карак.)</p>
<p>Авечка (са страху пачаў жагнацца). Міца, міца, свяціцелі-чудадзеі...</p>
<p>Стораж. Што ты зрабіў? Што табе — дух заняло?</p>
<p>Авечка. Браток мой, у чым мая віна, калека я, усю ноч валокся, хацелася сесці.</p>
<p>Стораж. Вось цяпер пасядзіш.</p>
<p>Авечка. Няўжо пасадзіць?</p>
<p>Стораж. Пашкадуе.</p>
<p>Авечка. Даражэнькі мой! А што, каб спрабаваць выраўнаваць.</p>
<p>Стораж. Раўнуй не раўнуй, капелюша няма, а табе — астрог.</p>
<p>Авечка. Тады я ўцяку; будзь ласкаў, не кажы: я жыву ў пушчы — не знойдуць.</p>
<p>Стораж. Нікуды не схаваешся, знойдуць.</p>
<p>Авечка. А чаму мой дзед у паўстанне два гады хаваўся, і не знайшлі. Бывай здароў. (Да дзвярэй.)</p>
<p>Пісар (праз дзверы і назад). Авечка, на суд!</p>
<p>Стораж. Што, схаваўся? Ану, пайшоў, найшоў. (Выпхнуў убок.) Во каб яго пакруціла, скруціў капялюш, аж страх глянуць, ну, што ж мне зрабіць? А што, каб узяць на дзяркач і таркануць туды-сюды. (Бярэ венік і пачынае.) Ану, сюды, ану, туды. А бацюхны, выраўнаваў, — вось шчасце, так шчасце. Цяпер абы ўпраўляючы выйшаў, я спрытна надзену яму на галаву, не спазнае.</p>
<p> </p>
<h3><a id="chapter17"></a>З’ява XVII</h3>
<p>Выходзяць з бакоўкі Гарбуз і жонка.</p>
<p> </p>
<p>Гарбуз. Вось табе суд, вось табе і цуд; абабілі бакі, выдралі бараду, яшчэ ў адседку садзяць на тры дні.</p>
<p>Стораж. А хіба ж я не казаў, — тут праўда жыве.</p>
<p>Жонка. На сухі лес такі суд; чапялу пакінула ў хаце, а на судзе чапяла апынулася пры мне. Сядзі, баба, тры дні ў халадніцы.</p>
<p> </p>
<p> </p>
<h3><a id="chapter18"></a>З’ява XVIII</h3>
<p> </p>
<p>Выходзіць Авечка.</p>
<p> </p>
<p>Авечка. Гэта не суд, а, пшэпрашаёнц, глупства; я на паноў шапнуў «гром», і за гэта ў адседку на тры дні.</p>
<p>Стораж. Ну, годзе, суд ідзе... (Сам за цыліндр.)</p>
<p> </p>
<p> </p>
<h3><a id="chapter19"></a>З’ява XIX</h3>
<p> </p>
<p>Выходзіць з бакоўкі старшыня, за ім упраўляючы, пісар і суддзя.</p>
<p> </p>
<p>Старшыня. Дзякую, што не запомнілі. (Падае паліто.)</p>
<p> </p>
<p>Суддзя надзяе калёшы.</p>
<p>Стораж падае цыліндр.</p>
<p>Пісар — кіёчак.</p>
<p> </p>
<p>Старшыня (адчыніўшы дзверы). Міласці прашу.</p>
<p> </p>
<p>Усе яны выйшлі, засталіся Гарбузы, Авечка і Стораж.</p>
<p> </p>
<p>Стораж (пачынае вымятаць). Ну, браткі мае, уцякайце, а то, чаго добрага, яшчэ падбавіць.</p>
<p> </p>
<p>Гарбуз і жонка ціха выходзяць.</p>
<p> </p>
<p>Авечка. Вось дзе праўда на свеце!..</p>
<p> </p>
<p>Заслона</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>