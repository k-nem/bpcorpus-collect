<div class="container">
<div class="book-utils">
<div id="qrcode"></div>
<a href="/Uladzislau_Halubok/Darahija_leki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзіслаў Галубок -->
<!-- HEADER_FIELD CreationYear: 1914 -->
<!-- HEADER_FIELD Edition: Галубок Ул. Творы: Драматургія; Паэзія; Проза; Публіцыстыка. / Уклад., падрыхт. тэкстаў, уступ. арт. і камент. С.С.Лаўшука. - Мн.: Маст. літ., 1983. - 607 с., 8 іл., 1 л. партр. -->
<!-- HEADER_FIELD FirstPublicationYear: 1914 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1983 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Дарагія лекі -->
<h2><a href="http://knihi.com/Uladzislau_Halubok/">Уладзіслаў Галубок</a></h2>
<h2>Дарагія лекі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Прычапілася да Язэпа хвароба, не раўнуючы, як п’яны прычапіўся да плота, і чым ні ратаваўся бядак, жаданай паправы не было.</p>
<p>— І каб ужо хвароба як хвароба была, а то брыда брыдой, — жаліўся Язэп, — дзень цягне, дзень смокча, два рвець, тры палошча!..</p>
<p>Усяк прабаваў ратавацца Язэп — нічога не памагае.</p>
<p>— Трэба, — казалі суседзі, — к доктару звярнуцца, той зразу ўгадае; не распазнае зразу — машынку навядзе і будзе ведаць, у чым рэч.</p>
<p>— А можа, і праўда, — памысліў Язэп.— Трэба людзей слухаць.— І, доўга не адкладаючы, пачаў збіраць грошы на лекі.</p>
<p>Колькі дзён узапар ён не хадзіў з візытай да сядзельца і, як мог, ціснуў капейку.</p>
<p>Урэшце выбраўся ў горад; незадоўга знайшоў доктара і к поўдню ўжо сядзеў у прыёмнай.</p>
<p>Там былі маладыя і старыя з задумёнымі тварамі. Глянуўшы на ўсіх, Язэпу здавалася, што з такой хваробай, як ён, то тут не было і не будзе, бо ўсе, як адзін, здаровы на погляд, як рыжыкі. Незадоўга распачаўся прыём.</p>
<p>Язэпа прынялі апошнім. Доктар доўга пытаўся, ці п’е гарэлку, як спіць, ці добра есць.</p>
<p>Язэп адказваў, але з асцярожкай, каб не выкрыць, што гарэлку п’е, як у лейку ліе. Але доктар спазнаў і забараніў хадзіць да сядзельца. Адлічыў Язэп паўрубля за візыту і выправіўся ў аптэку.</p>
<p>Там агледзелі рэцэпт, адлічылі па два рублі лякарства і казалі прыйсці за гадзіну.</p>
<p>Аж шорхна зрабілася Язэпу, як пачуў ён гэтую цану, але ў канцы згадзіўся, што сам вінен, калі даў раз’ездзіцца хваробе.</p>
<p>За лякарствам прыйшлося ісці заўтра, бо шмат не хапала грошай.</p>
<p>Адыходзячы да дзвярэй аптэкі, ён яшчэ раз глянуў праз акно на бліскучую лысіну аптэкара і, выходзячы, заявіў сам сабе, што не шкадуе грошы, абы толькі помач была.</p>
<p>Назаўтра Язэп па лякарства сам не паехаў, а выправіў жонку.</p>
<p>— Кошык жа не забудзься ўзяць! —дзесяты раз прызываў Язэп.— На два рублі іх нададуць столькі — у прыпол не забярэш ды патаўчэш у дарозе.</p>
<p>— Добра, добра, — адказвае жонка, — узяла; мала аднаго — другі ў панарадзе ёсць.</p>
<p>Прыехаўшы ў горад, яна паважна ўвайшла ў аптэку, цягнучы за сабой два вялізных кашы.</p>
<p>Сваім вачам не паверыла кабеціна, калі ўбачыла, што не тое каб у кашы не ўмесцілася, а ў руцэ, як цукерак, захаваеш.</p>
<p>Не даваў веры і Язэп, як убачыў, што жонка прывезла.</p>
<p>— Пэўна ашукаў мяне, цямражніка, той шалахвост? — бедаваў Язэп, пазіраючы на бутэлечку. Прыйшлося распачаць лякарства.</p>
<p>Прайшло трохі часу, вось суседзі і пытаюць:</p>
<p>— Ці памаглі лекі?</p>
<p>— Ды дзе там! — са злосцю адказваў ён.— Два рублі з паловай упёр чорт ведае за што, а помачы жаданай няма, — лепей бы за гэтыя грошы напіўся, то б тры дні галава балела, а то нічога.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>