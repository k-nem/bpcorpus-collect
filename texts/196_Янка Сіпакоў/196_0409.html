<div class="container">
<div class="book-utils">
<div id="qrcode"></div>
<a href="/Janka_Sipakou/Spoviedz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Споведзь -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Споведзь</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<br/><br/>
<!-- TOC_END -->
<!-- BOOK_BEGIN -->
<p>Пасівелы мой лес,</p>
<p>Я твой вечны палоннік,</p>
<p>Я твой вечны даўжнік,</p>
<p>Прад табой на каленях стаю.</p>
<p>Я спяшаў да цябе,</p>
<p>Як спяшае стамлёны паломнік,</p>
<p>Каб паспець, каб данесці</p>
<p>Няхітрую споведзь сваю.</p>
<p> </p>
<p> </p>
<h3><a id="chapter1"></a>1</h3>
<p>Я люблю цябе, лес,</p>
<p>За тваю чалавечую шчодрасць,</p>
<p>Калі ты накрываеш</p>
<p>Абрусам паляны-сталы,</p>
<p>А на іх высыпаеш</p>
<p>Зялёныя поўныя вёдры</p>
<p>І суніц, і чарніц,</p>
<p>І грыбкоў — карапузаў малых.</p>
<p> </p>
<p>А калі на рабіну</p>
<p>Наніжаш пляцёнкі караляў,</p>
<p>Журавінныя лямпачкі</p>
<p>У імхах пазапальваеш ты —</p>
<p>Аглядае вавёрка арэхі.</p>
<p>Што ў цябе панакрала,</p>
<p>А барсук для пасцелі</p>
<p>Тралюе сухія лісты.</p>
<p> </p>
<h3><a id="chapter2"></a>2</h3>
<p>Не люблю цябе, лес,</p>
<p>Калі многа няшчасцяў прарочыць</p>
<p>Усім тваім жыхарам</p>
<p>Твая сонцам напятая ціш.</p>
<p>Ты ж зялёную шапку</p>
<p>Насунуў на самыя вочы,</p>
<p>Каб нічога не бачыць,</p>
<p>І гэтак зацята маўчыш.</p>
<p>Ты схаваў у галлі</p>
<p>Дзюбу ястраба злога,</p>
<p>Што цікуе за зайцам —</p>
<p>Нявіннай лясною душой.</p>
<p>Сук падставіў пад стрэльбу,</p>
<p>Каб зноў ад ласінага рога</p>
<p>Не бярозкаю пахла,</p>
<p>А порахам пахла ужо.</p>
<p> </p>
<h3><a id="chapter3"></a>3</h3>
<p>Мне шкада цябе, лес,</p>
<p>Пашчапаны вайною,</p>
<p>Тваіх ран, што на непагадзь</p>
<p>Шчэ і сёння гудуць...</p>
<p>Мне шкада тых бярозак,</p>
<p>Якіх раняць кожнай вясною,</p>
<p>А людзі іх слёзы</p>
<p>Збіраюць у жбан, бы ваду.</p>
<p> </p>
<p>Мне шкада, калі сосны</p>
<p>Паміраюць заўчасна,</p>
<p>Расстраляныя вострай</p>
<p>Падсочнай стралой;</p>
<p>За цябе мне, мой лесе,</p>
<p>Неяк робіцца страшна,</p>
<p>Калі кожны твой пень</p>
<p>Выглядае магільнай плітой...</p>
<p> </p>
<h3><a id="chapter4"></a>4</h3>
<p>Я люблю цябе, лес,</p>
<p>Як зямлю перад кветам,</p>
<p>І злую на цябе,</p>
<p>Бы на восеньскі сум,</p>
<p>І шкада мне цябе,</p>
<p>Быццам зжатага лета,</p>
<p>Ты патрэбен мне, лес,</p>
<p>Як спачынак касцу.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>