<div class="container">
<div class="book-utils">
<div id="qrcode"></div>
<a href="/Janka_Sipakou/Kascior.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Касцёр -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Касцёр</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Чэшская балада. XV стагоддзе</p>
<p> </p>
<p>Летні дзень спякотаю дыміўся</p>
<p>І давіўся смагай, як смалою.</p>
<p>А ля Рэйна баўна так, спаволі.</p>
<p>Разгараўся прывідам касцёр.</p>
<p> </p>
<p>У задушным сонечным засціле</p>
<p>Полымя кастра было не бачна,</p>
<p>Толькі чулі людзі, як трывожна</p>
<p>Ля зямлі патрэсквае агонь...</p>
<p> </p>
<p>Да плячэй накладзеныя дровы</p>
<p>Муляюць рагатымі сукамі,</p>
<p>І вяроўкі мокрыя, як змеі,</p>
<p>Да слупа прыціснулі яго.</p>
<p> </p>
<p>Што вяроўкі! З імі вязень звыкся</p>
<p>У халоднай цэлі падзямелля,</p>
<p>Дзе ляжаў, прывязаны да бёрнаў:</p>
<p>Днём — за ногі, і за рукі — ўноч.</p>
<p> </p>
<p>А вось людзі... Хоць сабе і гэты —</p>
<p>Кормны, як свінчо тое, вяльможа,</p>
<p>Што спакусна гэтак адрачыся</p>
<p>Прапануе у апошні раз...</p>
<p> </p>
<p>Ён яшчэ касцёр можа раскідаць,</p>
<p>Полымя заліць, што ў суччы б’ецца...</p>
<p>І — жывы! — ты ўрадуешся цішы,</p>
<p>Неспатольна ўгледзішся ў палі...</p>
<p> </p>
<p>Праз чужыя гоні, можа, згледзіш</p>
<p>Гусінец — мястэчка на пагорку,</p>
<p>Што цябе праводзіла у Прагу,</p>
<p>Матчыным замглёнае акном.</p>
<p> </p>
<p>Помніш,— маці, што вяла да лесу,</p>
<p>Несла гусака табе пад пахаю:</p>
<p>«Вось, сынок, хоць гусаком аддзячыш</p>
<p>Тых, хто цябе возьмецца вучыць...»</p>
<p> </p>
<p>Помніш, ён залопаў раптам крыллем,</p>
<p>Вырваўся гусак той нечакана.</p>
<p>Колькі ні лавілі — не злавілі:</p>
<p>Не схацеў у Прагу гагатун.</p>
<p> </p>
<p>Ну, а ты і без яго дамогся</p>
<p>Знанасці вялікае і славы:</p>
<p>Ты ў шыкоўнай вопратцы магістра</p>
<p>Нават каралеву спавядаў!</p>
<p> </p>
<p>А як ехаў на сабор канстанцкі,</p>
<p>На сабор, які касцёр падпаліць,—</p>
<p>Людзі выбягалі аж за горад,</p>
<p>Каб цябе убачыць хоць здаля.</p>
<p> </p>
<p>Нават папа — нехта дваццаць трэці —</p>
<p>На саборы збэсціў адлучэнне,</p>
<p>Далучыў ізноў цябе да Бога —</p>
<p>Ненадоўга, праўда, далучыў...</p>
<p> </p>
<p>Грамату ахоўную ўрачыста</p>
<p>Уручыў, як сябру, імператар:</p>
<p>Ты, Ян Гус, маўляў, недатыкальны</p>
<p>І дадому вернешся жывы.</p>
<p> </p>
<p>І — касцёр... Каля агню ўжо скачуць</p>
<p>Радасныя, подлыя сугнеі,</p>
<p>Хто на словах — быццам бы святыя,</p>
<p>А на справе — ўсе ерэтыкі.</p>
<p> </p>
<p>Скачуць, скачуць... Можа, нават з імі</p>
<p>Скача поп з царквы Святога Яна,</p>
<p>Той, што, ў косці ўсё папрагуляўшы,</p>
<p>Бег ад прастытуткі галышом.</p>
<p> </p>
<p>З імі, пэўна, поп таксама Тынскі,</p>
<p>Што ў алтар прывёў аднойчы дзеўку</p>
<p>І яе залашчыў на прастоле —</p>
<p>Давялося храм наноў свянціць.</p>
<p> </p>
<p>Тут і ён, архіепіскап Збынек,</p>
<p>Што паліць умее добра кнігі,</p>
<p>А чытаць, дурнота, навучыўся,</p>
<p>Залучыўшы толькі гэты чын.</p>
<p> </p>
<p>Тут, відаць, і тыя прайдзісветы,</p>
<p>Што зракліся мовы сваёй, звычак,</p>
<p>Што мяняюць чэшскія імёны —</p>
<p>Толькі б іх за немцаў прынялі...</p>
<p> </p>
<p>Адрачыся? І народу здрадзіць?</p>
<p>Скінуць душны плашч, з агню пашыты?</p>
<p>Прадаваць панесці індульгенцыі</p>
<p>Тым, каго вучыў любіць свой край?</p>
<p> </p>
<p>Не, ніколі!</p>
<p>Полымя шугае...</p>
<p>Што ж маўчыш, магутны імператар,</p>
<p>Грамата ахоўная затлелася,</p>
<p>Грамата твая, зірні, гарыць?!</p>
<p> </p>
<p>Што ж прыціхлі, прагныя святошы?</p>
<p>Можа, вы міжволі зразумелі:</p>
<p>За касцёр сягонняшні трывожны</p>
<p>Будзе век апраўдвацца царква.</p>
<p> </p>
<p>Змоўклі ўсе... А нейкая бабуля,</p>
<p>Дужа ўжо набожная, глухая,</p>
<p>Трэскі папраўляе утрапёна —</p>
<p>Мусіць, каб лаўчэй трашчаў касцёр...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>