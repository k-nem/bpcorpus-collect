<div class="container">
<div class="book-utils">
<div id="qrcode"></div>
<a href="/Janka_Sipakou/Dymok_u_zbazynie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Дымок у збажыне -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Дымок у збажыне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>— Зірні, зірні, старая,</p>
<p>Ці гэта мне здаецца,</p>
<p>Ці, можа,</p>
<p>і напраўду на палосцы,</p>
<p>Што мы з табою хораша ўрабілі,</p>
<p>Дымок у спелай збажыне зацвіў...</p>
<p>Зірні, зірні, шаволіцца, нягоднік,</p>
<p>Нібы яго хто знізу раздзьмувае,</p>
<p>Тут, чуеш, недалёка да бяды:</p>
<p>А раптам за сцябліну ён ухопіцца,</p>
<p>Падымецца, лізне бліжэйшы колас —</p>
<p>Пажар зачне. Бывай тады, наш хлеб.</p>
<p>Ай, ходзяць</p>
<p>Тут розныя цікаўныя турысты</p>
<p>Па сцежцы, што ля нашае палоскі</p>
<p>Лезе аж на самую гару.</p>
<p>Вось нехта з іх і кінуў недакурак</p>
<p>У спелую, як порах, збажыну.</p>
<p>Давай жа мне хутчэй вядро з вадою —</p>
<p>Пайду яго залью.</p>
<p> </p>
<p>Навошта, чалавеча? Не спяшайся.</p>
<p>Не тое робіш ты. І не туды ідзеш.</p>
<p>Ісці трэба не ўгору, а якраз уніз —</p>
<p>З гары.</p>
<p>Далей і ад свае палоскі,</p>
<p>І ад таго дымка.</p>
<p>Ніякай папяроскі</p>
<p>У збажыне сваёй ты не заўважыў.</p>
<p>Агню яшчэ няма, а той дымок</p>
<p>Усё шаволіцца, уецца між сцяблін.</p>
<p> </p>
<p>— І што за д’ябал!</p>
<p>Вады агонь нябачны не баіцца.</p>
<p>Пайду вазьму хіба што капаніцу,</p>
<p>Што ля мяжы ляжыць, ды, можа, ўдасца</p>
<p>Яго мне закапаць...</p>
<p> </p>
<p>Не трэба, чалавеча!</p>
<p>Табе не дапаможа капаніца —</p>
<p>Агонь, што здарыцца, ніякаю прыладай</p>
<p>Не ўдасца ўтаймаваць.</p>
<p> </p>
<p>— Дык жа загіне</p>
<p>Надзея наша — ураджай, здабыты</p>
<p>Крывавым мазалём...</p>
<p> </p>
<p>Хай гіне!</p>
<p>Ратуйся сам, надзею не ўратуеш.</p>
<p>Зямля вось-вось, з хвіліны на хвіліну</p>
<p>Заходзіць, загрукоча пад нагамі</p>
<p>І пырсне ў неба полымем высокім,</p>
<p>Высока ў неба камяні падкіне,</p>
<p>Якіх так і не выкарчаваў ты,</p>
<p>Хоць так хацеў...</p>
<p> </p>
<p>— Не, чуеш, я не кіну</p>
<p>Свой ураджай і збажыну саспелую,</p>
<p>Якую гэтак шчыра я спяліў,</p>
<p>А гэты дым — пракляты, ненавісны —</p>
<p>Нагамі затапчу.</p>
<p> </p>
<p>І ён пачаў</p>
<p>Дымок таптаць абедзвюма нагамі.</p>
<p>Толькі дзіва —</p>
<p>Чым больш ён гэты дым таптаў, тым болей</p>
<p>Нягоднік рос і моцы набіраўся.</p>
<p>А чалавек круціўся ля яго —</p>
<p>Нібыта ён зямлю вакол абтоптваў</p>
<p>Ля дыму-яблыні, якую на няшчасце,</p>
<p>Здавалася, ён сам і пасадзіў...</p>
<p> </p>
<p>Убачыўшы, што дым усё гусцее,</p>
<p>Прыбегла на палоску і старая —</p>
<p>Адразу ў слёзы і адразу ў плач:</p>
<p>— Што ты, няўмека, кешкаешся тута —</p>
<p>Ратуй хутчэй наш даражэнькі хлеб...</p>
<p> </p>
<p>І раптам узарвалася зямля,</p>
<p>І полымя ўзнялося аж да зорак,</p>
<p>І стала цёмна, быццам уначы,</p>
<p>І ў гэтай цемры жыхалі маланкі,</p>
<p>І лава пацякла уніз з шыпеннем,</p>
<p>А на тым месцы, дзе была палоска,</p>
<p>Са збажыной саспелаю палоска,</p>
<p>Узняўся кратэр —</p>
<p>Бы злавесны помнік</p>
<p>З’яднанаму з сам-хлебам чалавеку</p>
<p>І выспеленай ім жа збажыне.</p>
<p>А людзі,</p>
<p>Змірыўшыся з няпрошанай бядою,</p>
<p>Назвалі гэту сумную падзею</p>
<p>Даволі празаічна: «Вывяржэнне</p>
<p>Чарговага вулкана».</p>
<p> </p>
<p>Мінецца час.</p>
<p>Вулкан гэты астыне.</p>
<p>І яго зноў жа будуць, як славутасць,</p>
<p>Паказваць новым стомленым турыстам,</p>
<p>І ніхто,</p>
<p>Бадай ніхто не ўспомніць,</p>
<p>Што тут была са збажыной палоска</p>
<p>І селянін з сялянкай утрапёна</p>
<p>Затоптвалі дымок між каласоў.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>