<div class="container">
<div class="book-utils">
<div id="qrcode"></div>
<a href="/Janka_Sipakou/Kvietki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Кветкі -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Кветкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сербская балада. ХХ стагоддзе</p>
<p> </p>
<p>І пахнуць разамлела гэтак кветкі,</p>
<p>І кружыць галаву іх даўкі пах...</p>
<p>Трымае ён букет вялізны гэткі,</p>
<p>Цяжкі такі — аж млявасць у руках.</p>
<p> </p>
<p>А колькі радасці ў вачах ягоных!</p>
<p>Так, падарыць букет ён будзе рад...</p>
<p>Вось-вось праедзе тут наследнік трону —</p>
<p>Сам найсвятлейшы герцаг Фердынанд.</p>
<p> </p>
<p>Чакае... Побач войска маршыруе.</p>
<p>Пяюць салдаты — аж за вушы рот:</p>
<p>— Хвала краіне,</p>
<p>дзе свінец красуе,—</p>
<p>На кулі, значыць, будзе умалот!</p>
<p> </p>
<p>Зняважаная швабамі краіна,</p>
<p>Па вуліцах тваіх</p>
<p>на Відаў дзень</p>
<p>Пыхліваю,</p>
<p>крыкліваю лавінай</p>
<p>Салдатчына чужацкая ідзе.</p>
<p> </p>
<p>Якая урачыстасць! Барабаны</p>
<p>Салдатам</p>
<p>збіцца не даюць з нагі.</p>
<p>Закрыты школы.</p>
<p>Нават паздыманы</p>
<p>З усіх флагштокаў сербскія сцягі.</p>
<p> </p>
<p>Яны спяваюць, што даўно залежа</p>
<p>Ад іх, ад іх і гэты мужны край...</p>
<p>— Хвала,— пяюць,—</p>
<p>што ў нас расце жалеза</p>
<p>Гармат мы здымем новы ураджай!</p>
<p> </p>
<p>А ён адзін на вуліцы з букетам...</p>
<p>І апусціўшы вочы злыя ўніз,</p>
<p>Яго абходзяць сербы за край свету:</p>
<p>— Вар’ят, напэўна.</p>
<p>Можа, блюдаліз.</p>
<p> </p>
<p>Злуюць: — Нас швабы гэтак абражаюць —</p>
<p>На Відаў дзень зрабілі свой парад,</p>
<p>А ён, зірніце, кветачкі трымае...</p>
<p>Вар’ят! Вы ж самі бачыце — вар’ят!</p>
<p> </p>
<p>А можа, робіць лёгкую кар’еру?</p>
<p>А мо яго адолеў здрады сверб?..</p>
<p>Стаіць з букетам, радасны праз меру,</p>
<p>На вуліцы вернападданы серб.</p>
<p> </p>
<p>А вось і Фердынанд яго прыкмеціў,</p>
<p>Яму, яму памахвае рукой.</p>
<p>І ён, шчаслівейшы з усіх на свеце,</p>
<p>Да герцага ірвецца цераз строй.</p>
<p> </p>
<p>Якая ўсмешка шчырая — як свята!</p>
<p>Так усміхацца можа толькі друг...</p>
<p>І ўражаныя ўсмешкаю салдаты</p>
<p>Пускаюць серба цераз свой ланцуг.</p>
<p> </p>
<p>Нідзе ніякіх кветак не ўручалі,</p>
<p>А тут букет — і ўдвух не абхапіць...</p>
<p>«Падумаць трэба пра яго медалі,</p>
<p>А можа, нават ордэн пачапіць»,—</p>
<p> </p>
<p>Так думаецца Фердынанду-Францу,</p>
<p>Які прымае швабаўскі парад.</p>
<p>А серб хвалюецца: «Шчырэй трэба ўсміхацца.</p>
<p>Ты ж рад...</p>
<p>ты ж рад...</p>
<p>ты дужа-дужа рад...</p>
<p> </p>
<p>А ў цябе ў руках бярэма кветак,</p>
<p>Нясеш ты кветкі...</p>
<p>кветкі...</p>
<p>квет...»</p>
<p>І раптам стрэл уздрыгвае з букета —</p>
<p>Страляць умеюць, чуеце, і кветкі,</p>
<p>Калі у іх схаваны пісталет!</p>
<p> </p>
<p>Запахла порахам, нібы вайною,</p>
<p>Сарваны у Сараеве парад.</p>
<p>І вяжуць серба швабы ўсёй гурмою:</p>
<p>— Забіў наследніка! Ды хітрасцю якою...</p>
<p>Вар’ят! Вы ж самі бачыце — вар’ят...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>