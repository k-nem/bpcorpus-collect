<div class="container">
<div class="book-utils">
<div id="qrcode"></div>
<a href="/Janka_Sipakou/Narucniki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Наручнікі -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Наручнікі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ён уцякаў з фашысцкай катавальні,</p>
<p>З сабою ўзяўшы толькі свае сны —</p>
<p>Свабоды покліч прагны, развітальны.</p>
<p> </p>
<p>Наручнікі звінелі, як званы,</p>
<p>Здавалася, ўвесь свет яны разбудзяць,—</p>
<p>Як здраднікі, стараліся яны,</p>
<p> </p>
<p>Выслужваліся, як ліхія людзі.</p>
<p>О, як ён ненавідзеў іх тады,</p>
<p>Глытаючы свабоду на ўсе грудзі!</p>
<p> </p>
<p>А на губах — ужо быў смак вады,</p>
<p>І рукі пад жалезам так свярбелі,</p>
<p>І на расе — халодныя сляды...</p>
<p> </p>
<p>А кайданы усё мацней звінелі.</p>
<p>І што ні крок — грымотны перазвон.</p>
<p>І кат ужо у звон у гэты цэліў...</p>
<p> </p>
<p>Калі ж смяртэльна спатыкнуўся ён,</p>
<p>Зямля аж гулка загула, здаецца —</p>
<p>Такі стаяў на ўсёй планеце звон...</p>
<p>................................................................</p>
<p>Уцекача знайшлі праз годы дзеці —</p>
<p>Яго, што ў волю блізкую ўцякаў,</p>
<p>Ды не знайшоў яе і на тым свеце.</p>
<p> </p>
<p>Наручнікі, што скінуць ён жадаў,</p>
<p>Нібы аўчаркі, упіліся ў злосці,</p>
<p>І рукі сціснула жалеза, нібы ўдаў.</p>
<p> </p>
<p>Ды вызвалення ўсё чакалі косці,</p>
<p>Каб вольна ў травах рукі распластаць...</p>
<p>Гніе жалеза так марудна штосьці...</p>
<p> </p>
<p>А рукі пад жалезам усё яшчэ свярбяць.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>