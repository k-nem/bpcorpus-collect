<div class="container">
<div class="book-utils">
<div id="qrcode"></div>
<a href="/Janka_Sipakou/Koni_na_praspiekcie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Коні на праспекце -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Коні на праспекце</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Па коўзкім праспекце коні непадкаваныя цокалі:</p>
<p>У вітрыны глядзеліся,</p>
<p>Вывучалі шэрыя цокалі,</p>
<p>Абнюхвалі зводдаль</p>
<p>Сталоўкі</p>
<p>І крамы парфумныя,</p>
<p>Дзівіліся — ведама, коні! — на тратуары тлумныя.</p>
<p>А каб яны не парушылі</p>
<p>Руху агульныя правілы —</p>
<p>Імі, нібыта машынамі,</p>
<p>Рэгуліроўшчыкі правілі.</p>
<p>Толькі ж буланых цягнула</p>
<p>Да зеляніны скверыка кожнага,</p>
<p>Дзе гэтак звыкла пахла</p>
<p>Лугам,</p>
<p>Расою</p>
<p>І пожняю.</p>
<p>І тады, канюхам насуперак, іржалі яны прарэзліва,</p>
<p>Паставы злаваўся і лаяў:</p>
<p>— Но, ідзі, ваўкарэзіна!</p>
<p>Коні тут — дзіва.</p>
<p>І дзеці спяшаюць гурбою звонкаю,</p>
<p>Як некалі ў вёсцы бегалі мы за старымі трохтонкамі.</p>
<p>Сам бы, здаецца, пабег пад музыку конскага цокату,</p>
<p>Але...</p>
<p>На галаве капялюш, жонка таксама пры боку тут.</p>
<p>А ў хату пад вечар зайшоў —</p>
<p>Якою здалася цеснаю</p>
<p>Яна,</p>
<p>На шпакоўню падобная, калыска мая трохмесная:</p>
<p>Лягла на ўсю хату тахта,</p>
<p>Крэслы расселіся грэбліва,</p>
<p>І нельга па хаце прайсці,</p>
<p>Нібы ў магазіне мэблевым...</p>
<p>А вось ужо мроіцца луг</p>
<p>Шырокай пахучаю краскаю.</p>
<p>Па сена я еду.</p>
<p>Вішчаць</p>
<p>Колы, што трызняць падмазкаю...</p>
<p>А вось тыя самыя коні,</p>
<p>Што па праспекце цокалі,</p>
<p>Бягуць па дарозе лясной —</p>
<p>Вязуць мяне ў вёску далёкую...</p>
<p>Мама...</p>
<p>Яна наліла крупніку місу вялікую,</p>
<p>І загарэлы</p>
<p>З-пад ручніка на мяне ўжо бохан</p>
<p>Зіркае,</p>
<p>Які мною зернеткам кінуты,</p>
<p>Рукою маёй дагледжаны,</p>
<p>Мною ў млыне змелены,</p>
<p>Маці маёю спечаны...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>