<div class="container">
<div class="book-utils">
<div id="qrcode"></div>
<a href="/Janka_Sipakou/Pyl.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Пыл -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Пыл</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Балада Кіеўскай Русі. XIII стагоддзе</p>
<p> </p>
<p>Яшчэ</p>
<p>Не асеў на дарогах пыл,</p>
<p>Табунамі чужацкага войска ўзняты.</p>
<p>Усё яшчэ сеецца ён</p>
<p>На голыя дрэвы,</p>
<p>Для якіх восень прыйшла вельмі зарана—</p>
<p>Улетку:</p>
<p>Іх зялёнае лісце</p>
<p>Скарміла сваім коням</p>
<p>Батыева саранча...</p>
<p>Яшчэ падае ён, гэты пыл,</p>
<p>На крывыя шаблі захопнікаў,</p>
<p>І там, дзе не высахла покуль кроў,</p>
<p>На блішчастых палосах</p>
<p>Бярэцца шэры налёт земляны,</p>
<p>Як на тварах смяртэльна параненых вояў.</p>
<p>Яшчэ на бадыгах крукастых,</p>
<p>Якімі прыхадні сцягвалі з сёдлаў</p>
<p>Белагаловых воінаў,</p>
<p>Матляюцца шматкі іх запыленых доспехаў.</p>
<p>Яшчэ не дагарэлі</p>
<p>Вогненныя дзіды,</p>
<p>Якімі Батый спаліў Кіеў,</p>
<p>І пыл яшчэ асядае на пажарышча,</p>
<p>Як гарачы попел...</p>
<p>А ўжо знайшоўся баян,</p>
<p>Які, пярхаючы ад пылу, спявае:</p>
<p>— Слава, слава, слава Батыю!</p>
<p>І дзякуе, дзякуе «вызваліцелям»</p>
<p>За нагрэты ў запыленых бурдзюках</p>
<p>Ханскі кумыс...</p>
<p>А можа,</p>
<p>Пярхаецца яму не толькі ад пылу?</p>
<p>Бо чаму ж тады</p>
<p>Ён так баязліва,</p>
<p>Як вінаватае сабачанё на гаспадара,</p>
<p>Пазірае на харобрых ваяроў,</p>
<p>Што паўтыканыя чужацкімі стрэламі,</p>
<p>Як вожыкі,</p>
<p>Ляжаць навокал.</p>
<p>Не бойся, палахлівец!</p>
<p>На тваё шчасце</p>
<p>Яны не змогуць расказаць пра тваю здраду,</p>
<p>Нават не змогуць перадаць наступнікам,</p>
<p>Якім імем звалі цябе сябры, маці,—</p>
<p>Яны ж мёртвыя...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>