<div class="container">
<div class="book-utils">
<div id="qrcode"></div>
<a href="/Janka_Sipakou/Pustelnik.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Пустэльнік -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Пустэльнік</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Руская балада-легенда. XIX стагоддзе</p>
<p> </p>
<p>Хто я такі?</p>
<p>Пустэльнік, вязень тайгі сібірскае,</p>
<p>Які ахвяруе самохаць сябе гэтай белай цішы.</p>
<p>Вось мая келля самотная,</p>
<p>што ўночы акенцам бліскае,</p>
<p>А ля мяне навокал — апроч звяроў — ні душы.</p>
<p> </p>
<p>Я толькі што снег расчысціў — бач,</p>
<p>як завея сцелецца! —</p>
<p>Дроў накалоў смалістых, у келлю бярэма ўнёс.</p>
<p>І доўга ў ёй пахла снегам,</p>
<p>марозам і пругкай мяцеліцай,</p>
<p>Пакуль аганёк, нарэшце,</p>
<p>паміж смалякоў не прарос.</p>
<p> </p>
<p>Паліцца грубка весела...</p>
<p>Толькі падкідваю дровы я.</p>
<p>Снежань...</p>
<p>Як хораша думаць мне каля грубкі такой!</p>
<p>І ў мяне гасцюе мінулае — адолела далі кедровыя!</p>
<p>Божухна! Гэта ж сёння дзень нараджэння мой.</p>
<p> </p>
<p>Там, у царскіх пакоях,</p>
<p>святочна рыпяць, мусіць, дзверы ўсе,</p>
<p>Там збіраюцца, пэўна, як свята,</p>
<p>мой дзень адзначаць,</p>
<p>А ў мяне тут ціха, спакойна...</p>
<p>І ўсё-ткі дзіўна, ці верыце,—</p>
<p>У сорак восем памёршы —</p>
<p>восьмы дзесятак страчаць.</p>
<p> </p>
<p>Хто я такі?</p>
<p>Я старац, Фёдар Кузьміч... Пустэльнік,</p>
<p>Які сам сябе тут, на заімцы, у келлю-турму запёр...</p>
<p>А я ж — імператар, людзі.</p>
<p>Каб зналі — здзівіліся б вельмі,</p>
<p>Што я — Аляксандр Першы,</p>
<p>той, што раптоўна памёр.</p>
<p> </p>
<p>Я нарадзіўся ў Зімнім.</p>
<p>І маё нараджэнне багатае</p>
<p>Адразу ж, з пялёнак,</p>
<p>зрабіла мяне як быццам святым.</p>
<p>Усе навакол несумленныя,</p>
<p>усе навакол вінаватыя,</p>
<p>І толькі адзін харошы,</p>
<p>сумленны і чысты — ты.</p>
<p> </p>
<p>Што я ні скажу — як хораша!</p>
<p>Што я ні зраблю —</p>
<p>як правільна!</p>
<p>Згінаюцца, запабягаюць —</p>
<p>нібы перад імі Гасподзь</p>
<p>Я знаю:</p>
<p>пад Аўстэрліцам бітва была правалена,</p>
<p>Таму што ніхто не асмеліўся</p>
<p>мне слова сказаць насупроць.</p>
<p> </p>
<p>Людзі шукаюць святога,</p>
<p>я імі таксама быў створаны.</p>
<p>Я пахвалю — яны рады,</p>
<p>аблаю — ходзяць, як ноч.</p>
<p>І мае міністры, прыдворныя — чорныя,</p>
<p>чорныя вораны —</p>
<p>У рот мне глядзяць аддана,</p>
<p>не зводзяць з мяне сваіх воч.</p>
<p>Хто ж я такі,</p>
<p>каб пакідвацца вашымі лёсамі, бедамі,</p>
<p>Хто ж я такі,</p>
<p>урэшце,</p>
<p>каб вашым сумленнем быць?!</p>
<p>Што я забойца бацькі,</p>
<p>вы, падданыя, ведалі,</p>
<p>Але і нават на гэта усе спрабавалі забыць.</p>
<p>Вось тады і пачаў мне сніцца бацька мой — ціхі,</p>
<p>пакорлівы.</p>
<p>Прыйдзе,</p>
<p>здаецца, сядзе побач са мною ён.</p>
<p>І яго журботныя вочы</p>
<p>гэтак жа сумна-дакорліва,</p>
<p>Тужліва і доўга ўглядаюцца ў свой</p>
<p>(у мой ужо!) трон.</p>
<p>І мне захацелася скінуць</p>
<p>цяжар мае святасці царскае,</p>
<p>І мне ўцячы заманулася ад усяго, ад усіх...</p>
<p>І тады ў Таганрозе памёр гасудар</p>
<p>з паставай гусарскаю,</p>
<p>А ў томскай тайзе з’явіўся</p>
<p>на цара так падобны мніх.</p>
<p> </p>
<p>У дзікай тайзе акенца — як вока ваўчынае,</p>
<p>белае...</p>
<p>Ціха... Снег зарыпеў пад валёнкамі...</p>
<p>Хтосьці ідзе да агню...</p>
<p>«У імя айца і сына...» —</p>
<p>малітва гучыць скачанелая.</p>
<p>Хтосьці прыйшоў на параду.</p>
<p>Пайду я яму адчыню.</p>
<p> </p>
<p>Ах, людзі! Якія ж вы дзіўныя.</p>
<p>Вы самі святых ствараеце.</p>
<p>Прагнеце,</p>
<p>каб хоць нехта быў над вамі уладаром.</p>
<p>Ідзяце да мяне па марозе.</p>
<p>І ў мяне развагі шукаеце —</p>
<p>У таго, хто не змог вас разважыць,</p>
<p>будучы нават царом.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>