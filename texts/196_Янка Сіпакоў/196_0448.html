<div class="container">
<div class="book-utils">
<div id="qrcode"></div>
<a href="/Janka_Sipakou/Sybienica.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Шыбеніца -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Шыбеніца</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Беларуская балада. XIX стагоддзе</p>
<p> </p>
<div class="EPIGRAPH">
<p>— Каго любіш?</p>
<p>— Люблю Беларусь.</p>
<p>— Так узаемна!</p>
</div>
<div class="CLEAR"></div>
<p> </p>
<p class="sign">(Пароль паўстанцаў 1863 года)</p>
<p>Як вецер над плошчай прагуў кірмашовай,</p>
<p>Аж снег ад дыхання, здаецца, растаў.</p>
<p>Спакойна прыйшоў пад нядрэмнай аховай</p>
<p>І горда сам-насам з пятлёю ён стаў.</p>
<p> </p>
<p>Канечне ж, сябры па паўстанню ў народзе</p>
<p>Стаяць і спакояць бунтоўную кроў.</p>
<p>І сам ён на плошчы таксама прыходзіў,</p>
<p>Калі там каралі вось гэтак сяброў.</p>
<p> </p>
<p>Стаяў між людзей, нібы смяг ачышчэннем,</p>
<p>Хоць бегчы ад жуду хацелася прэч,</p>
<p>Нібыта ў вачэй ён прасіў прабачэння,</p>
<p>З якімі ніколі не будзе сустрэч.</p>
<p> </p>
<p>Цяпер і ў самога ўжо доля такая —</p>
<p>Ён пойдзе к сябрам, пакарыўшыся ёй...</p>
<p>А вісельня ў Вільні чакае, чакае,</p>
<p>Нявернікі-каты гуляюць з пятлёй.</p>
<p> </p>
<p>Жывога хутчэй збыць у мёртвыя хочуць,</p>
<p>А можа, і ў іх страх знайшоўся на дне?</p>
<p>— Мне так замінаюць ягоныя вочы...</p>
<p>— Ты знаеш, яны замінаюць і мне...</p>
<p> </p>
<p>Ах, каты! І вам ужо вусцішна стала.</p>
<p>Нялёгка і вам дастаюцца харчы.</p>
<p>Не толькі мы кормім вас хлебам і салам,</p>
<p>Мы ўмеем і праўдзе мужыцкай вучыць.</p>
<p> </p>
<p>Вось так цэлы край узялі і забілі</p>
<p>І вырвалі мову з глытніцы жывой,</p>
<p>І памяць забралі, каб казкі і былі</p>
<p>Навек зараслі бадылём, крапівой.</p>
<p> </p>
<p>Са школаў павыгналі роднае слова,</p>
<p>У світцы мужыцкай не ўлезці туды.</p>
<p>На шчырых, сумленных наладзілі ловы,</p>
<p>Як воўчыя ямы — царовы суды.</p>
<p> </p>
<p>Нянавісць, што доўга пад стрэхамі спее,</p>
<p>Рабам за жыццё нават стане важней.</p>
<p>Той жне, хто пасее, той жне, хто пасее,</p>
<p>Хто праўду пасее, той волю пажне.</p>
<p> </p>
<p>Мне блізкая цемра выстуджвае грудзі,</p>
<p>А катам, здаецца, акропна ўдвайне...</p>
<p>— Мне так замінаюць сагнаныя людзі.</p>
<p>— Яны замінаюць, ты знаеш, і мне.</p>
<p> </p>
<p>Бывай, мой народзе! Жыві ж ты, багаты!</p>
<p>Спакойна памру я, крывіна твая —</p>
<p>Зямлю атрымае, гавораць, араты,</p>
<p>А шляхты паменела як не ўдвая!</p>
<p> </p>
<p>Яшчэ не прасохлі паўстання скрыжалі</p>
<p>Ад дымнай крыві і няскораных слёз.</p>
<p>Мяне ж, як асочніка, каты змушалі,</p>
<p>Каб я на сяброў па змаганню данёс.</p>
<p> </p>
<p>Вось так маю чэсць і мой гонар караюць,</p>
<p>Ды к самапавазе і тут я прыйду.</p>
<p>Я быў пракуратарам цэлага краю,</p>
<p>Ці ж мне апускацца ў такую брыду?!</p>
<p> </p>
<p>З дзяцінства прыстойнасці знаю прычыны</p>
<p>І сам ненавідзець прывучаны зло.</p>
<p>Звычайная шчырасць — заўжды дабрачыннасць,</p>
<p>Шпіёнства — заўсёды агідным было.</p>
<p> </p>
<p>Усё, што жывецьмець,— навечна мінае,</p>
<p>У вочы магільнае цемрыва тхне...</p>
<p>— Ты знаеш, а мне цішыня замінае.</p>
<p>— Яна замінае, ты чуеш, і мне.</p>
<p> </p>
<p>Нялёгка і горка зямельку пакінуць,</p>
<p>Але ж, мой народзе, за праўду тваю</p>
<p>Дазволь твайму шчыра-трывожнаму сыну</p>
<p>Памерці на вісельні, нібы ў баю.</p>
<p> </p>
<p>А ты не чакай дабрадзеяў, народзе,</p>
<p>Ніхто табе волі не дасць самахоць.</p>
<p>Пасейся ў свабодзе, радзіся ў свабодзе</p>
<p>І здзейсні сваю векапомную хоць!</p>
<p> </p>
<p>І нашых з табой намаганняў не сцерці.</p>
<p>Сказаць я хачу пасля столькіх нягод,</p>
<p>Што большага шчасця няма, як памерці</p>
<p>За вольную волю і вольны народ.</p>
<p> </p>
<p>Марознае, ясна-халоднае ранне.</p>
<p>Абражаны вісельняй злюднелы пляц.</p>
<p>Вось-вось, касінеры, змаганца не стане.</p>
<p>Кастусь Каліноўскі...</p>
<p>Вяроўка...</p>
<p>Пятля...</p>
<p> </p>
<p>А каты ізноў апусцілі галовы,</p>
<p>Як быццам нявідзежны нехта іх гне.</p>
<p>— Ты знаеш, мне чуюцца нейкія словы.</p>
<p>— Яны замінаюць, ты чуеш, і мне.</p>
<p> </p>
<p>Над плошчаю — ціша.</p>
<p>На плошчы — маўчанне.</p>
<p>І ўсё ж, аж, здаецца, хістае зямлю,</p>
<p>Маўкліва грыміць,</p>
<p>Нібы кліч да паўстання:</p>
<p>— Люблю Беларусь!</p>
<p>— Узаемна люблю!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>