<div class="container">
<div class="book-utils">
<div id="qrcode"></div>
<a href="/Janka_Sipakou/Hiekzamietry_rybaka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Гекзаметры рыбака -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Гекзаметры рыбака</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ведаць павінны мяне вы, мае беларускія рэкі,</p>
<p>Ціхія, сціплыя, нібы і край, па якім цечаце вы.</p>
<p>Вы ж гадавалі мяне ў лодцы — шырокай калысцы,</p>
<p>Усланай луской акунёвай,</p>
<p>хвастамі самоў паўсліжанай;</p>
<p>Як салодка я засынаў пад рып асцярожны уключын,</p>
<p>Нібыта ў хаце сасновай пад спеў цвыркуна</p>
<p>ў запеччы...</p>
<p>Лодка была, для мяне ўсім маім цяжкім набыткам:</p>
<p>Возам, калі я вазіў сена з зарэчнага поплаву,</p>
<p>І выязнымі калёсамі, калі я збіраўся ў госці,—</p>
<p>Паціху грабешся і чуеш,</p>
<p>як клыгі ў каменні клыгочуць,</p>
<p>Як стукаюць рыбы ў язы</p>
<p>і з шумам назад уцякаюць,</p>
<p>Як цёмным, халодным прадоннем</p>
<p>чарнее ў дне катлавіна.</p>
<p>А калі я жаніўся,</p>
<p>то лодка нясла на мой бераг вяселле.</p>
<p>Вы ж помніце, рэкі,</p>
<p>як свацці вялі захмялелыя песні,</p>
<p>Як дзеці, па беразе скачучы,</p>
<p>«Плывуць!», а не «Едуць!» крычалі,</p>
<p>Як потым і я ў сваё падарожжа вясельнае ехаў —</p>
<p>З жонкаю рыбу лавіць...</p>
<p> </p>
<p>Ведаць павінны мяне вы, мае беларускія рэкі,</p>
<p>Ціхія, сціплыя, нібы і край, па якім цечаце вы.</p>
<p>Сам я з Дняпра,</p>
<p>з-пад Оршы,</p>
<p>са шляху з вараг у грэкі,</p>
<p>Дзе яшчэ й сёння, здаецца, смаляць дыхтоўныя</p>
<p>лодкі —</p>
<p>Пахне смалою навокал,</p>
<p>у куродыме вэндзіцца Копысь.</p>
<p>А на Кабылянскіх закрутах заселі</p>
<p>нармандскія лодкі,</p>
<p>Як рыбы, пляскочуць хвастамі —</p>
<p>не сарвацца ніяк з перакатаў,</p>
<p>Хоць іх і чакаюць у Оршы</p>
<p>багатыя, шчодрыя румы,</p>
<p>Дзе топчуцца бочкі з мёдам,</p>
<p>нібыта цяжкія мядзведзі,</p>
<p>Дзе лён і пянька, як бароды далёкіх, аж з казак,</p>
<p>асілкаў,</p>
<p>Дзе сала, як зімныя гурбы</p>
<p>бялеюць сярод зеляніны...</p>
<p>На румах варагаў чакаюць дзяды памяркоўныя</p>
<p>нашы.</p>
<p>Трэба сабраць ім даніну:</p>
<p>ад лодкі два локці тканіны;</p>
<p>Ад лодкі —</p>
<p>па белай вавёрцы,</p>
<p>і потым плыві сабе з Богам...</p>
<p>Ведаць павінны мяне вы, мае беларускія рэкі,</p>
<p>Ціхія, сціплыя, нібы і край, па якім цечаце вы,—</p>
<p>Бо я ж з берагоў дняпроўскіх,</p>
<p>са шляху з вараг у грэкі,</p>
<p>Са шляху суток вялікіх, па якіх, нібыта па венах,</p>
<p>І рыбакі, і рыбы назад у Прыроду вяртаюцца —</p>
<p>Ціхую, сціплую, нібы</p>
<p>і край, па якім цечаце вы.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>