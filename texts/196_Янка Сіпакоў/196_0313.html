<div class="container">
<div class="book-utils">
<div id="qrcode"></div>
<a href="/Janka_Sipakou/Lirycny_uspamin.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Лірычны ўспамін -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Лірычны ўспамін</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пачужэлы прыехаў у госці,</p>
<p>А малым сюды бег — дадому,</p>
<p>І хукала старая хата</p>
<p>На мае азалелыя пальцы,</p>
<p>Расцірала збялелыя вушы</p>
<p>І, за стол мяне пасадзіўшы,</p>
<p>Усміхалася добрымі вокнамі.</p>
<p> </p>
<p>Не, яшчэ не забыўся я, хата,</p>
<p>Як любіла ты лашчыцца печкай,</p>
<p>Дзе грэліся бабчыны казкі,</p>
<p>Дзе за комінам сны хаваліся</p>
<p>У валёнках калматых бацькавых,—</p>
<p>Яны пахлі апілкамі, лесам...</p>
<p>Тут жа грэлася маці з марозу</p>
<p>Перад тым, як мяне ўзяць на рукі.</p>
<p> </p>
<p>Я вясёлыя дні твае помню,</p>
<p>Калі цяжка было загнету</p>
<p>Ад каструль, чыгункоў пузатых,</p>
<p>Калі радасна печка смяялася</p>
<p>Сваім шчырым старэчым ротам;</p>
<p>А калі яна хлеб ружавіла —</p>
<p>На пах адусюль зляталіся</p>
<p>Сарокі да нашага коміна.</p>
<p> </p>
<p>А было ў цябе і такое,</p>
<p>Калі пахла ты бульбай гнілою,</p>
<p>Калі стравы былі з крапівы ўсе — Не стрыкае пякучка ў голад!</p>
<p>Калі печ вінавата глядзела,</p>
<p>Халоднай закрыўшыся засланкай,</p>
<p>Калі міскі і лыжкі маўчалі,</p>
<p>Хоць чакалі мы іхняга звону.</p>
<p> </p>
<p>Я цябе і заплаканай помню,</p>
<p>Калі бацька з табою на ростань</p>
<p>Падаваў нам звязаныя рукі,</p>
<p>Што, як крылы, ў вяроўках біліся...</p>
<p>Паніжэла вянцоў ты на пару,</p>
<p>Пастарэла гадоў на дзесятак</p>
<p>І, вуглы ў кулакі сашчапіўшы,</p>
<p>Пагражала вінтоўкам чужацкім.</p>
<p> </p>
<p>Я цябе не сустрэў, мая хата,</p>
<p>А мяне прывітала тут новая,</p>
<p>Са страхою, заломленай горда,</p>
<p>Са сцяною — наўсцяж у вокнах,</p>
<p>Нават з люстрай замест газоўкі</p>
<p>І са столлю — свежым жаўточкам,</p>
<p>На якой не лічыў я дошак</p>
<p>І не знаю сучка ніводнага.</p>
<p> </p>
<p>Тут схаваны пляменнікаў казкі,</p>
<p>Тут дурэюць іхнія гульні...</p>
<p>Не крыўдуй, мая родная хата,</p>
<p>Якая была маёй нянькаю,</p>
<p>Якая была мне калыскай,</p>
<p>Што сюды я прыйшоў, як дадому,</p>
<p>Хоць прыехаў толькі у госці...</p>
<p> </p>
<p>Гэй, пасуньцеся, успаміны,—</p>
<p>Дай жа месца ў сваім застоллі,</p>
<p>Новая хата!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>