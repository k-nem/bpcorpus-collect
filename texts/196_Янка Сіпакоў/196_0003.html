<div class="container">
<div class="book-utils">
<div id="qrcode"></div>
<a href="/Janka_Sipakou/Zubrevickaja_saha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD CreationYear: 2001 -->
<!-- HEADER_FIELD FirstPublicationYear: 2001? -->
<!-- HEADER_FIELD SectionAuthor: Апавяданьні -->
<!-- HEADER_FIELD StyleGenre: мастацкі/апавяданне,мастацкі/раман -->
<!-- HEADER_FIELD Title: Зубрэвіцкая сага -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Зубрэвіцкая сага</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Трава, зялёнаю купінкаю вытыркаючыся з белага снегу, уважліва, насцярожана і трывожна глядзела на яго.</p>
<p>І ён таксама глядзеў на траву. Глядзеў абыякава, глядзеў і не бачыў нічога перад сабою да таго, як нечакана перахапіў яе зацікаўлены позірк.</p>
<p>Яго ж позірк дасюль быў невідушчы. У ім, нібы замарожаная сляза, стаяў толькі захаладалы сум ад безвыходнасці, ад крыўды і знявагі, і яму, гэтаму суму, нават аднаму было цесна ў вачах.</p>
<p>Каля яго, па ўсім пагорку, на якім ён, падбіўшы пад сябе нагамі цэлую гурбу снегу, сядзеў, сюды-туды хадзілі людзі - паланёны, седзячы, бачыў толькі іхнія ногі - яны тапталі снег, тапталі траву, якой таксама, мусіць, было холадна і балюча.</p>
<p>І ён, як нешта зразумеўшы, моўчкі загаварыў з травою.</p>
<p>Трава таксама ж жывая, і ёй баліць. Колькі пакаленняў травы прайшло паперадзе вось гэтай купінкі! Кожную вясну нараджаліся травінкі, радаваліся свайму з'яўленню, квітнелі, цягнуліся да сонца, а ўвосень ціха, хоць і не заўсёды паслухмяна, паміралі - часам і з-пад сумётаў на маразы і завеі настойліва, як і цяпер вось, вытыркаліся зялёныя каснічкі.</p>
<p>Паміралі яны, паміралі іх дзеці, паміралі ўнукі, паміралі праўнукі. Колькі ж іх, зніклых назаўсёды, ляжыць вось зараз пад снегам, у зямлі, пад кожнаю травінкаю? Іх, што адцвілі і завялі, пасохлі і зрабіліся такімі ж па колеры, як і сама зямля...</p>
<p>Яму захацелася паказаць траве, што ён убачыў і зразумеў яе погляд, яе ўвагу да сябе. І ён ці то каб пагладзіць траву, ці то каб развітацца з ёю, а можа, і з самім сабою, працягнуў да купіны свае рукі і тут жа застагнаў ад крыўды - рукі яго былі звязаныя...</p>
<p>Якое ж пакаленне травы жыло тады на зямлі, зелянела на той купіне пад Ашменаю?</p>
<p> </p>
<p>Ён нарадзіўся ў Друцку, а жыў у Зубрэвічах. Там у яго быў двор, стаяў княжацкі маёнтак. Усе яго ведалі як Мітку Сякіру, а сам ён усе свае паперы падпісваў амаль заўсёды аднолькава: «Князь Дзмітрый Зубрэвіцкі».</p>
<p>Сякіра - дзедзіч зямлі Зубрэвіцкай. У яго дзедзіну ўваходзяць яшчэ шмат якія іншыя ўладанні - вёска Хімы, пусташ Дубровенская, Шклоў, двор Быхаў і двор Добасна пад Рагачовам, Асцёрская зямля каля Кіева.</p>
<p>А ён, вязеннік, ляжыць паланёны, ляжыць вось тут, пад Ашменай.</p>
<p>У князя Сямёна Дзмітрыевіча Друцкага Мітка быў чацвёрты - перад ім нарадзіліся два яго браты, два Іваны. Паколькі ў іх было аднолькавае імя, іх адрознівалі па мянушках - Іван Баба і Іван Пуцята. Быў яшчэ перад ім і Рыгор, а вось Васіль Красны з'явіўся пасля Міткі. Дарэчы, ён таксама ўдзельнічаў у гэтым рушэнні, але Мітка не ведае, дзе яго брат цяпер і што з ім.</p>
<p>Маці нарадзіла Мітку праз нейкі час пасля бітвы ля Ворсклы. Чатыры сыны дзеда Дзмітрыя, чатыры князі, разам з Вялікім князем Вітаўтам хадзілі на татар у Залатую Арду, а вярнуўся адтуль толькі адзін - Сямён, яго, Міткаў, бацька. Дзядзькі ж Іван, Міхал і Аляксандр засталіся там назаўсёды.</p>
<p>Бацька не любіў успамінаць пра Ворсклу, але часам, калі пыталіся, расказваў пра тую бітву.</p>
<p>Вітаўт, Вялікі князь Вялікага Княства Літоўскага, захацеў тады стаць і Вялікім князем Маскоўскім. Ён наняўся дапамагчы хану Тахтамышу, якога прагналі з ханства, вярнуць уладу ў Залатой Ардзе і за тое папрасіў у яго, калі сядзе на трон, даць яму ярлык на Маскоўскае велікакняжанне.</p>
<p>Вітаўт сабраў вялікае войска. Пад свае харугвы ён паклікаў тысяч са дваццаць вояў. Іх прывялі на Ворсклу каля пяцідзесяці князёў. Былі там і ляхі, і валахі, і тэўтоны. Тахтамыш таксама прывёў некалькі тысяч. Але асноўная сіла была свая - воі Княства.</p>
<p>Тады бог дапамог татарам, стаў на іх бок.</p>
<p>Хан Цімур-Кутлук і цемнік Едзігей сустрэлі Вітаўтава войска ў сваіх межах, ля пераправы цераз раку. Але самі не нападалі. Марудзілі, хітравалі, чакалі, калі збярэцца ўсё войска. А потым акружылі вояў Вітаўта, шмат каго перабілі, шмат хто ў палон трапіў. А колькі князёў палегла там!</p>
<p>Вітаўт жа з Тахтамышам і з рэшткамі войска ўцяклі. Разам з Вітаўтам вярнуўся дадому і князь Сямён - Міткаў бацька.</p>
<p>- Доўга мы біліся - цэлы дзень, - і праз шмат гадоў успамінаў бацька. - Гэта было дванаццатага жніўня, у аўторак.</p>
<p>І праўда, мусіць, страшная сеча была, калі ён назаўсёды той дзень запомніў - дванаццатага, у аўторак...</p>
<p>А дзядзькі назаўсёды засталіся ў Ардзе. У чужой зямлі. Забітыя чужымі мячамі. А за што яны біліся з татарамі? Каб замест Цімур-Кутлука пасадзіць Тахтамыша? Каб аддаць Масковію Вітаўту?</p>
<p>І вось цяпер ён сам, Мітка, ляжыць пад Ашменай. Паланёны, са звязанымі рукамі. Не ў Ардзе ляжыць, а пад Ашменай. І не з татарамі ён біўся, а са сваімі ж адзінакроўцамі. І ён ведае, за што яго адлавілі - за мужнасць.</p>
<p>Бацька заўсёды, з самага дзяцінства, вучыў сыноў мужнасці і дабрыні адначасова. Гэта ў яго самога было галоўным - мужнасць і дабрыня. Здаецца, такое не спалучаецца. Але не - спалучаецца! Дабрыня мужнага чалавека асаблівая - ён ведае, як баліць іншаму, і таму робіць усё, каб балела як найменей. Твой боль - гэта ж працяг болю іншых.</p>
<p>Тут яму балела душа - ад немагчымасці нешта перайначыць, перамяніць, паправіць.</p>
<p>Каля яго ўсё яшчэ хадзілі нечыя ногі, але Мітка не бачыў нікога, хто б вартаваў яго.</p>
<p>Раптам з-пад цяжкіх снежных хмар, якія нечакана расступіліся, выбліснула яркае, амаль летняе сонца, якое так шуганула па вачах, што Мітка аж заплюшчыўся.</p>
<p>Дзіва, але яму адразу ж пачало трызніцца, што не на снезе халодным ляжыць ён, вязеннік, а сядзіць на беразе Друці і пад ім цёплая зямля і яшчэ цяплейшая трава.</p>
<p>Ціха плешчацца аб берагі Друць. Плынь цмокае пад карчамі. Рыба шмат дзе выскоквае на паверхню і, схапіўшы якую мошку ці неабачлівага матылька, зноў хаваецца ў глыбіні.</p>
<p>Па лузе бегаюць, весяляцца яго стрыечныя сёстры - меншая Соня і старэйшая Васіліса. Яны ганяюцца за матылькамі, уцешна смяюцца, рвуць лугавыя кветкі, плятуць з іх вянкі і навыперадкі бягуць паказацца яму, якія яны прыгожыя ў вянках.</p>
<p>Пасля таго як загінуў у бітве князь Андрэй Гальшанскі, а потым памерла і маці дзяўчатак Аляксандра - родная сястра Міцькавага бацькі, - сіроткі жылі ў Друцку, разам з княжацкай сям'ёй. Хоць яны і былі стрыечныя, аднак усе дзеці жылі як родныя - не дзяліліся. І дзядзька любіў іх гэтак жа, як родных сваіх дзяцей. Сынам жа яны былі за родных сясцёр.</p>
<p>На Міткавых, можна сказаць, вачах Соня зрабілася польскаю каралеваю.</p>
<p>Тады вялікі князь Вітаўт і кароль Польшчы Ягайла, едучы, здаецца, са Смаленска, заехалі да яго бацькі ў Друцак. Бацька, узрадаваны такім гасцям - не заўсёды ж бываюць у яго зямлі разам кароль польскі і вялікі князь літоўскі! - наладзіў ім вялікі абед. Мітка быў на тым абедзе і помніць, як сватаўся да Соні Ягайла.</p>
<p>Кароль адразу ж заўважыў бацькаву сястрычну і ўпадабаў яе. Ягайла не адважыўся сам гаварыць пра гэта з князем Сямёнам, а папрасіў Вітаўта, каб той сасватаў яму Соню:</p>
<p>- Было ў мяне тры жонкі, дзве ляхавіцы і адна нямкіня, аднак плода з імі, ты ведаеш, браце, я не меў. Таму я прашу цябе, выпрасі ў князя Сямёна меншую яго пляменніцу, і я вазьму яе ў жонкі. Можа, хоць з ёю, беларусінкаю, Бог дасць мне дзяцей. Я хачу мець з ёю сына.</p>
<p>Соні было тады семнаццаць гадоў, а Ягайлу - каля сямідзесяці.</p>
<p>Бацька запярэчыў Вітаўту, які перадаваў яму просьбу караля. Аднак не ўзрост жаніха меў ён на ўвазе, а нешта зусім іншае:</p>
<p>- Гаспадару вялікі княжа Вітаўце! Кароль Ягайла - брат твой каранаваны і гаспадар вялікі. Нічога не можа быць для маёй пляменніцы лепей, як за яго міласць замуж пайсці. Але ж я не хачу рабіць ганьбу і сорам яе старэйшай сястры - не павінна ж малодшая раней за старэйшую замуж выходзіць. Дык няхай бы яго міласць старэйшую ўзяў.</p>
<p>Аднак Ягайла адмовіўся ад Васілісы:</p>
<p>- Я і сам ведаю, што старэйшая сястра лепшая, але мае вусы, а гэта значыць, што дзеўка яна моцная, а я чалавек летны, а таму не магу на яе спакусіцца.</p>
<p>Тады бацька з Вітаўтам угаварылі князя Івана Бельскага ўзяць за сябе Васілісу Бялуху, а потым і Соф'ю заручылі з Ягайлам.</p>
<p>Кароль неўзабаве прыслаў у Друцак вельмі паважаных паноў, і тыя завезлі Соню ў Кракаў.</p>
<p>Якое шыкоўнае вяселле зладзіў Ягайла ў Кракаве! Мітка быў на вяселлі і ўсё бачыў. Мёд сычоны пілі, мускатэль пілі, мальвазію салодкую пілі. Зуброў елі, ласёў елі.</p>
<p>Яны з Соняю ўсё пераглядаліся - быццам не верылі, што вяселле адбываецца напраўду. Соні хацелася на друцкія лугі, каб лавіць там матылькоў і сплятаць вянкі з красак.</p>
<p>Аднак тое, дзіцячае, цяпер ужо было немагчымым - Соня станавілася каралеваю Польшчы. Яна, беларусінка, падаравала каралю Ягайлу тое, чаго ён так хацеў - Соф'я Друцкая нарадзіла польскаму каралю двух здаровых сыноў (трэці памёр малы), Уладзіслава і Казіміра, якія і пачалі каралеўскі род Ягелонаў.</p>
<p>А дзе ж, Мітка, твае сыны? Хто будзе тваімі вачамі? Там, дзе ўжо не бачаць свае? Хто будзе любавацца небам і бараніць зямлю, калі цябе не будзе? Каму ты аддасі свае Зубрэвічы і сваю Добасну пад Рагачовам?</p>
<p>Хто ведае, чым скончыцца і вось гэтае тваё паланенне. Твой пераможца - жорсткі. Колькі пасек ён тых, хто супраціўляўся яму!</p>
<p>Над табою неба, пад табою - зямля. Але ўсё гэта ненадзейна. Ты вісіш між імі, Мітка.</p>
<p>«Дзе мае сыны, Божа?»</p>
<p>Мітка аж здрыгануўся сам - здаецца, пачуў, што апошнія словы ён не падумаў, а сказаў.</p>
<p>У яго дзеда князя Дзмітрыя было восем сыноў.</p>
<p>У яго бацькі князя Сямёна было шасцёра сыноў.</p>
<p>Усім ягоным братам жонкі панараджалі сыноў. Толькі самы малодшы - Міхал Лобан - загінуў, не пакінуўшы спадкаемца.</p>
<p>Ва ўсіх - сыны, а ў яго - дачка. І тая толькі адна. Не, ён жа, вядома, любіць сваю дачку, аднак усё яшчэ думае, марыць пра сына і спадзяецца на яго.</p>
<p>І тут, на гэтым пагорку пад Ашменай, яму чамусьці напраўду верылася, што дома, у Зубрэвічах, яго ўжо чакае сын і, што вярнуўшыся з палону, ён падкіне малечу ў самае неба.</p>
<p> </p>
<p>Тады Мітка змушаны быў абвясціць згоны - была ўжо глыбокая восень, набліжалася і зіма, а ягоная зямля не была пакуль чыстая: шмат чаго яшчэ заставалася на палях.</p>
<p>Яго жонкі не было ў Зубрэвічах - Соф'я Жэдзівідаўна паехала ў сваю Падольскую зямлю, якая засталася ёй пасля бацькі Івана Жэдзівіда, - там таксама не ўсё было пажата і звезена.</p>
<p>Самі сяляне называлі такія згоны гвалтамі, бо трэба было працаваць звыш паншчыны, аддаваць звыш цягла, але не паслухацца княскага загаду не маглі - каму гэта ахвота адчуць на сваёй спіне не толькі князеву, але і войтаву няміласць.</p>
<p>На досвітку войты і цівуны прыгналі ў Зубрэвічы шмат конных і пешых сялян з навакольных двароў, селішчаў, пустак. Усе яны былі хмурныя, скрушлівыя, незадаволеныя, глядзелі з-пад ілба. А чаму радавацца - часам такія згоны бывалі амаль кожны месяц, па дванаццаць гвалтаў на год: хіба ж напасешся на іх той ахвоты?</p>
<p>Твары былі заклапочаныя, скіраваныя на працу, а вось радасных Мітка не бачыў.</p>
<p>Таму ён і здзівіўся, убачыўшы на полі маладзіцу, якая радасна завіхалася на паласе, жнучы, спявала і чамусьці сама сабе ўсміхалася. Гледзячы на яе, можна было падумаць, што яна жне не яго, Міткаву, а сваю ніву.</p>
<p>Жала жняя прыгожа, увішна і спорна. Пасмы клала роўна, вязьмо скручвала спрытна, сціскала нажатае каленам і так лоўка пераварочвала ўжо гатовы сноп, што нельга было ўсачыць, калі і як гэта адбылося. Снапы ў яе атрымліваліся роўныя і акуратныя. «Як дзеці», - чамусьці падумаў Мітка і спытаўся ў войта:</p>
<p>- Хто яна? Адкуль?</p>
<p>Войт, які неадступна, крок у крок ішоў услед за князем, адказаў:</p>
<p>- Яна з сяла Алень. Збіраецца замуж за кмета. Але вяселле пакуль адклалі - кмет не заплаціў капшчыну. І яшчэ ён вінен капу грошай за тое, што гатуе піва. А ў яго ўжо адрэзана адно вуха... За крадзеж.</p>
<p>- А чаго тады яна такая шчаслівая?</p>
<p>- Відаць, кмет ужо хутка зможа разлічыцца з даўгамі...</p>
<p>Мітка падышоў да жняі.</p>
<p>- Як цябе завуць? - спытаўся.</p>
<p>Яна нехаця разагнулася і, трымаючы ў руках вязьмо, гэтак жа нехаця адказала:</p>
<p>- Хрысціна.</p>
<p>Мітка бачыў: жняя злуецца на яго, яна незадаволеная тым, што ён адрывае яе ад працы, і толькі чакае таго моманту, каб зноў узяцца за серп.</p>
<p>Яна з асалодаю жне яго поле! Яна вяжа снапы як сабе!</p>
<p>«Дзівачка», - падумаў князь, аднак сказаў не тое, што думаў:</p>
<p>- Ты народзіш мне сына.</p>
<p>Хрысціна не ўзрадавалася гэтаму нечаканаму загаду, яна адразу ж спахмурнела, і Мітка, адыходзячыся, азірнуўшыся, убачыў, што працаваць яна пасля гэтага стала не так прыгожа і радасна, як раней.</p>
<p>Але гэта не спыніла Мітку - увечары жняя ўжо была ў яго двары: князь зрабіў яе сваёю абруснай.</p>
<p>Хрысціна засцілала адно толькі сталы, а болей у харомах ёй ніякай іншай працы не давалі. Галоўнае, пра што яна павінна была клапаціцца, быў княжыч, Міткаў спадкаемец, якога ёй трэба нарадзіць.</p>
<p>Мітка хацеў перадаць сваю спадчыну не па кудзелі, а па мячу.</p>
<p>Аднак Хрысціна ніяк не магла зацяжараць. Ці то яна ніяк не магла забыцца на свайго жаніха і прывыкнуць да князя, ці то ёй замінала нешта іншае. Яна зрабілася сумнаю, а дзеці ж часцей за ўсё нараджаюцца ад радасці, а не ад суму. Пра гэта, мусіць, найперш і падумаў князь, калі спадзяваўся ад радаснай і клапатлівай жняі займець сабе сына, але ж і радасць, і смутак бываюць розныя...</p>
<p>Хрысціна разам з наймічкамі і пакаёўкамі хадзіла ў Дзятлава, да Рагвалодава каменя, каб папрасіць у яго плода, бо многія жанчыны ў наваколлі верылі, што гэты камень-прошча памагае ўсім і ва ўсім, чаго ні папросіш. Мітка ў гэта не верыў, аднак не забараняў абруснай наведвацца да валуна - быццам і сам спадзяваўся на нешта.</p>
<p>Зацяжарала Хрысціна недзе пад весну, калі ніхто ўжо не спадзяваўся на тое.</p>
<p>Княгіня, даведаўшыся, што нейкая кметка збіраецца нарадзіць князю спадкаемца, перадавала са свайго Падолля, што, як толькі вернецца ў Зубрэвічы, адразу ж выганіць з харомаў прасталюдзінку - маўляў, я, дачка князя Жэдзівіда, пляменніца Ягайлы і Вітаўта, з нейкімі там пакаёўкамі ды наймічкамі радніцца не збіраюся...</p>
<p> </p>
<p>- Эй ты, уставай!</p>
<p>Мітка аж скрывіўся ад крыўды, ашчэрыўся ад злосці, але, стараючыся быць спакойным, сказаў:</p>
<p>- Я - не «эйты». Я - Мітка Сякіра, князь Дзмітрый Зубрэвіцкі.</p>
<p>І рэзка павярнуўся на голас - толькі адной галавой! - да таго, хто гаварыў.</p>
<p>Перад ім стаяў Жыгімонт Кейстусавіч, Вялікі князь Вялікага Княства Літоўскага. Ён уважліва, пільна глядзеў на яго. Мітка вытрымаў ягоны погляд, аднак як сядзеў, так і застаўся сядзець на снезе, - ашчэрыўшыся, скрывіўшыся, нахіліўшыся набок, абапёршыся на сумёт звязанымі разам рукамі.</p>
<p>- Развяжыце яму рукі! - загадаў Жыгімонт.</p>
<p>Не, гэта яму толькі здавалася, што за ім ніхто не сочыць, што яго тут пакінулі аднаго. Варта толькі было з'явіцца тут Вялікаму князю, як усе, хто быў невідомы, збегліся сюды.</p>
<p>Мітка нават не паварухнуўся, не выняў са снегу рукі, не падняў іх насустрач тым, хто кінуўся выконваць загад Жыгімонта: ахове, каб развязаць вяроўкі, давялося нават стаць перад Сякірам на калені.</p>
<p>- Аддайце князю меч! - зноў распарадзіўся Вялікі князь.</p>
<p>Мітка, толькі дакрануўшыся мокраю і захаладалаю даланёю да дзяржання мяча, адчуў, як зацёклыя рукі пачалі налівацца сілаю. Ён тут жа, абапёршыся на меч, лёгка, як усё роўна і не сядзеў столькі часу ў такой нязручнай позе, ускочыў на ногі і нават пругка пакачаўся на іх.</p>
<p>- Хадзем, Мітка, гаварыць будзем.</p>
<p>Жыгімонт павярнуўся і пайшоў першы. За ім падаўся і Сякіра. Мітка ішоў за князем, за некалькі крокаў ад яго, але даганяць Жыгімонта яму зусім не хацелася.</p>
<p>Сюды, пад Ашмену, ён прыйшоў са Свідрыгайлам. Са сваімі воямі, з воямі Свідрыгайлы, якіх налічвалася каля сарака тысяч. Свідрыгайла, абражаны і пакрыўджаны сваім выгнаннем з велікакняжацкага пасаду, ішоў на Вільню. Аднак, не дайшоўшы сем міль да яе, чамусьці спыніўся - Мітка і цяпер не ведае чаму. Цэлы тыдзень яны прастаялі тут. А насустрач ім ужо выйшаў Жыгімонт...</p>
<p>Адбылася вялікая сеча. Мітка, як і яго бацька, які ў свой час вярнуўся з Залатой Арды пераможаным, гэтак жа назаўсёды запомніў дзень бітвы - панядзелак, восьмага дня снежня месяца.</p>
<p>Бог стаў на гэты раз на бок Жыгімонта. І Жыгімонт перамог іх. І перамог намнога меншым войскам. Такую сілу!</p>
<p>Свідрыгайла - гарачы, смелы ваяр. Але ж ён не стратэг. Ды яшчэ і звычкі дрэнныя мае... Хмель любіць. А хмель жа бітве не памочнік.</p>
<p>Таму ён і прайграе адну бітву за другой. А яны, браты Міткавы, нягледзячы на гэта, усё роўна гарой стаяць за Свідрыгайлу і, як толькі могуць, дапамагаюць яму. Ды і ён прывячае іх. Пры яго вялікім княжанні Іван Баба ўваходзіў у раду Свідрыгайлы, Іван Пуцята таксама быў у гэтай радзе, а Мітка з Васілём Красным прыйшлі вось сюды, пад Ашмену.</p>
<p>Дзе ж цяпер Васіль? Вырваўся? Забіты? У вязенні?</p>
<p>Жыгімонт, паслізнуўшыся, доўга балансаваў на адной назе, але ўсё ж утрымаўся, не ўпаў у снег.</p>
<p>Мітка, убачыўшы гэта, спыніўся і прыстояў - пачакаў, калі Вялікі князь знойдзе нарэшце раўнавагу.</p>
<p>Ахоўнікі кінуліся да Жыгімонта, каб дапамагчы яму, але ўбачыўшы няпэўны рух князя рукою і прыняўшы яго за забарону, спыніліся, засталіся за Сякірам.</p>
<p>Жыгімонт утрымаўся на нагах сам. Неўзабаве ён спакойна, не азіраючыся і не спяшаючыся, пайшоў наперад.</p>
<p>Пайшоў услед і Мітка, а за ім - Жыгімонтавы дружыннікі.</p>
<p> </p>
<p>А пачалася гэта непрыязнасць і нават вайна даўнавата ўжо - ці не з тых гадоў, калі Ягайла, Вялікі князь Вялікага Княства Літоўскага, стаў і каралём польскім.</p>
<p>Тады Міткі не было яшчэ на свеце, але тая даўняя падзея стала такою важнаю для ўсіх, што пра яе гаварылі і тыя, хто нарадзіўся пасля Крэўскай вуніі, на якой Польшча і Літва заключылі між сабою еднасць. Дарэчы, вунія ж адбылася зусім недзе побач - Крэва ж знаходзіцца не вельмі далёка ад Ашмены.</p>
<p>Ягайла, сын Альгерда і ўнук Гедзіміна, стаў на чале абедзвюх вялікіх дзяржаў. А для таго каб усё гэта адбылося, ён павінен быў ажаніцца з польскаю каралеваю Ядвігай. Тая ж не хацела, баялася парушаць даўнюю дамову, якою яе яшчэ ў дзяцінстве заручылі з эрцгерцагам аўстрыйскім Вільгельмам. Яна, уражлівая, нават спрабавала атруціцца - ёй было тады дванаццаць гадоў, узрост, калі ты ўжо дарослая, але жыццё яшчэ не шануеш.</p>
<p>І толькі калі яе пераканалі, што тая іхняя дамова - дзіцячая і на яе можна не звяртаць увагі, яна згадзілася на шлюб. Аднак тут жа ўзнікла і новая перашкода: Ядвіга - апантаная каталічка, а Ягайла - праваслаўнай, грэчаскай веры. І ён сам, і маці, і ўсе яго родныя - праваслаўныя, а то яшчэ і язычнікі.</p>
<p>Першы ў кракаўскім касцёле пахрысціўся Ягайла, а за ім і ўсе браты: Ягайла стаў Уладзіславам, Карыгайла - Казімірам, Свідрыгайла - Баляславам. Усе яны адмовіліся ад язычніцкіх імёнаў і ўзялі сабе новыя. Нават Вітаўт, які першы раз прыняў каталіцкую веру ад крыжакоў, пахрысціўся нанова і стаў Аляксандрам.</p>
<p>У той жа дзень Ягайла і ажаніўся - павянчаўся ў тым жа самым касцёле, дзе і хрысціўся. Паны польскія хацелі, каб ён прыняў хрышчэнне дні за два да вянчання, але ён настояў, нібы баючыся нейкага падману, - толькі разам, толькі ў адзін дзень. І каралеўскі тытул, і каталіцкую веру - у адзін дзень. Мусіць, баяўся, што ляхі могуць схітрыць.</p>
<p>Тады і пачаў Ягайла-Ўладзіслаў хрысціць Вялікае Княства ў каталіцкую веру. Каго сілаю, а хто і сам пабег - пахрышчанаму ж давалі белую адзежу. Але шмат якія князі, што ўжо былі пахрышчаныя ў грэчаскую веру, не пабеглі - не захацелі хрысціцца ў другі раз.</p>
<p>Вось тады ўсё і пачалося.</p>
<p>Усіх змушалі да каталіцкае веры. Калі ты не прыняў яе - цябе ніхто не абароніць, нічога табе не дадуць. А прыняў - маеш усім валодаць, усё мець, усім карыстацца. А калі, прыняўшы ляшскую веру, ганебна ад яе адмовішся, - ужо ніякімі прывілеямі ты карыстацца не зможаш.</p>
<p>Але ж на каго ты, Мітка, скардзішся? І твой жа бацька, князь Сямён Друцкі, быў тады сярод дарадцаў Вітаўта! І ён жа засведчыў вунію сваёю, прывешанаю да яе, пячаткаю...</p>
<p>А пасля сейма ў Гарадзелі Ягайла дараваў яшчэ большыя прывілеі ўсім, хто перайшоў у каталіцтва. А нам, праваслаўным, - адны крыўды. Калі ты не католік, не маеш права - у сваім княстве! - займаць дзяржаўныя пасады. Ураднікамі назначаюцца толькі католікі, каштэлянствы аддаюцца толькі католікам, ваяводы, маршалкі, значныя намеснікі назначаюцца з іх жа. Гарадзельскі прывілей для нас, усходніх князёў, быў абразаю.</p>
<p>Але ж мы, князі Друцкія, належым да старажытных княжацкіх родаў. Мы - арыстакраты Вялікага Княства Літоўскага. Мы засведчылі мір з разбітым на Дубровенскім полі Тэўтонскім ордэнам. І да нас трэба адносіцца гэтак жа, як і да Гедымінавічаў.</p>
<p>Праўда, Вітаўт спрабаваў прымірыць і тых, і гэтых - і католікаў і праваслаўных. Ён увесь час казаў, што Княства павінна быць самастойным. Сам ён быў незалежны і ад караля, і ад Польшчы - калі Ягайла ехаў да Вітаўта, на мяжы Княства ён мусіў пакідаць сваю ахову: і каралю забаранялася браць з сабою ўзброеных вояў.</p>
<p>Але як бы хто ні стараўся, мір у Княстве быў парушаны. Брат пайшоў на брата. Пачалася доўгая вайна ў Княстве. Вайна з вялікай крывёю.</p>
<p>Гэта здарылася пасля смерці Вітаўта.</p>
<p>Ягайла тады прапанаваў князям і панам-радзе ўзяць сабе за гаспадара свайго роднага брата Свідрыгайлу.</p>
<p>Пры новым Вялікім князі яны, беларусінскія князі, займелі тую пашану, якая ім і належала па родзе. Таму калі Жыгімонт падняў паўстанне супраць Вялікага князя, усе браты Друцкія сталі на бок Свідрыгайлы. Самі сталі і мячы свае паднялі.</p>
<p>І вось цяпер ён тут, пад Ашменай...</p>
<p> </p>
<p>Жыгімонт усё, не азіраючыся, ішоў наперад - быццам яго, Міткі, і не было за ім.</p>
<p>Мітка таксама ішоў спакойна, хоць яму і было трывожна - ён не ведаў, што збіраецца з ім рабіць Жыгімонт.</p>
<p>Спачатку, як толькі яго падняў з сумёта Вялікі князь, яны ішлі па спрэс патаптаным снезе, потым - па вузкай сцежцы толькі на аднаго чалавека, якая цяпер стала шырокаю, быццам убітая дарога.</p>
<p>Удалечыні, высока ўзняты над белым снегам, нібы вырастаючы з яго, адкрыўся вачам шэры замак.</p>
<p>Мітка, загледзеўшыся на будынак, аб нешта спатыкнуўся. Апусціў вочы і ўбачыў перад сабою нечы, мусіць, згублены ў сечы, шлем. Ён падбіў яго нагою, і той жаласліва бразнуў. Але Жыгімонт, нават пачуўшы бразгат, не азірнуўся.</p>
<p>Дарога станавілася ўсё шырэйшаю і шырэйшаю. Праз нейкі час Мітка заўважыў, што насустрач ім ад замка едзе нейкі вазок. Параўняўшыся з Жыгімонтам, вознік так зухавата развярнуў коней, што вазок аж стаў на адзін полаз і ледзь не перакуліўся.</p>
<p>Калі другі полаз зноў апынуўся на снезе, Вялікі князь сеў у сані і, нібы збіраючыся далёка ехаць, прыкрыў ногі ваўчынаю шкураю.</p>
<p>Коні жвава пабеглі да замка. Мітка ж і ахоўнікі ішлі, як і да гэтага, сваёю хадою.</p>
<p>Такія паводзіны Жыгімонта здаваліся палоннаму дзіўнымі, і на душы ў яго рабілася ўсё трывожней...</p>
<p>Але ж ён вой. І ў яго руках меч. Чаму быць, таго не мінаваць.</p>
<p>А ўзнік гэты пасвар, як здаецца Мітку, з-за яго самога. З-за Сякіры пасварыліся Польшча і Вялікае Княства Літоўскае. А дакладней - не з-за яго, а з-за яго сям'і. А яшчэ правільней - з-за Міткавай жонкі.</p>
<p>Ягайла і Вітаўт любілі восеньскія ловы. Вітаўт часта запрашаў караля Польшчы да сябе ў Белавежу - папаляваць на зуброў.</p>
<p>Аднаго разу, калі Ягайла прыехаў на ловы з Соняю, сястра запрасіла ў пушчу і яго, Мітку.</p>
<p>Князь і сам, здаралася, забіваў раней зуброў, аднак чамусьці толькі там, у Белавежы, ён убачыў, як і з якою пакораю памірае гэтая моцная жывёліна - не пішчыць, як заяц, не енчыць, як касуля, не раве, як мядзведзь. У ваўка, смяротна параненага, і то вочы вострыя, зненавідныя робяцца. А зубр памірае ціха, моўчкі. І дабрыня, ціхамірнасць у яго вачах застаюцца нават тады, калі ён, забіты, падае. Быццам нават тых, хто яго забіў, за ўсё прабачае. А такая ж вялікая і магутная жывёла! Відаць, і душа ў яго такая ж вялікая і такая ж магутная. Як і ў нас, беларусінаў.</p>
<p>У тую восень, два гады назад, Вітаўт зноў запрасіў Ягайлу на ловы ў Белавежу. А калі кароль прыехаў, сам гаспадар занядужаў і памёр. Ягайла вельмі шкадаваў свайго стрыечнага брата і пахаваў яго з плачам вялікім і песнямі звычаёвымі, якія спяваў і ён сам, і ўсе ягоныя слугі.</p>
<p>А Княства засталося без гаспадара. Яшчэ як Вялікі князь жывы быў, яны з Ягайлам дамовіліся: хто б ні памёр першы, той, хто застанецца, будзе вырашаць, каго выбраць спадкаемцам памёрламу. Будзе сын у Вітаўта - каралём Польшчы пасля Ягайлы стане ён; будзе сын у Ягайлы - пасля Вітаўта Вялікім князем абяруць яго.</p>
<p>Сына пасля Вітаўта не засталося. Соніны ягелончыкі-ягайлікі былі яшчэ малыя, таму Ягайла, каб не абражаць князёў і паноў Княства, параіў абраць Вялікім князем свайго самага малодшага брата.</p>
<p>І Свідрыгайла сеў на велікакняжацкі пасад.</p>
<p>Усходнія землі, спадзеючыся, што новы Вялікі князь скасуе вунію, узрадаваліся, а заходнія - засмуціліся: ляхі ненавідзелі апошняга Альгердавіча за яго незгаворлівасць - Свідрыгайла не згаджаўся аддаць ім Падляхію.</p>
<p>Калі палякі напалі на Падолле, кароль Польшчы якраз быў у Вільні. Свідрыгайла прымаў яго з вялікаю пашанаю аж да таго часу, пакуль не даведаўся пра напад. А даведаўшыся - вельмі ўзлаваўся.</p>
<p>Мітка быў тады ў Вільні, і Свідрыгайла, ідучы ў пакоі да караля, узяў з сабою і яго.</p>
<p>Гаварыць да Ягайлы Вялікі князь пачаў дужа спаважліва:</p>
<p>- Браце мой мілы, чаму ж ты зямлю Падольскую трымаеш, чаму не вяртаеш яе мне? Яна ж бацькаўшчына Княства, вось яго, Міткі Сякіры, Дзмітрыя Зубрэвіцкага спадак.</p>
<p>- Браце мой родны, ты ж ведаеш, што не Міткава гэта зямля, а братанка наша, Міткава жонка, Сафія Жэдзівідаўна спадкаеміца яе. А яна ў мяне, дзядзькі свайго, апекі ды абароны просіць, бо хоць я і трымаю тую зямлю, яна ўвесь прыбытак сабе забірае.</p>
<p>- Але ж усё роўна, пакуль ты не вернеш мне Падляхію, я цябе з Вільні не выпушчу!</p>
<p>Вялікі князь нечакана вельмі раз'юшыўся, разлютаваўся, схапіў Ягайлу за бараду, ды так моцна, што Мітку здалося, быццам Свідрыгайла не толькі збіраецца вырваць усе валасы з каралеўскай барады, а выдзера разам з барадою і ўсю сківіцу.</p>
<p>Ягайла заплакаў. Кароль плакаў ад крыўды. Ён праз слёзы ўшчуваў Свідрыгайлу:</p>
<p>- Браце мілы, ты брат мой малодшы, я табе як бацька, а ты мне, брату свайму старэйшаму, такую прыкрасць ды сарамоту ўчыніў. Як жа ты пасмеў над братам сваім старэйшым так здзекавацца, да барады маёй кінуцца? Нягожа было табе ўчыняць такое. Я ж памазаннік Божы, гаспадар хрысціянскі, славуты кароль, а ты, перабіўшы маю варту, мяне ў вязніцу садзіш, пад ахову бярэш...</p>
<p>Астыўшы, Свідрыгайла зразумеў, што зрабіў вялікую правіну, што ўсё атрымалася нядобра, прыкра, і адпусціў караля Польшчы, брата свайго старэйшага, з пашанаю.</p>
<p>Аднак ужо было позна. Ягайла, вярнуўшыся ў Кракаў, адразу ж зрабіў усё, каб у Княстве замест Свідрыгайлы Вялікім князем абралі Жыгімонта, Вітаўтава брата.</p>
<p>Тады і пачалася гэтая міжбратняя, міжусобная вайна.</p>
<p>Бачачы ўсё гэта на свае вочы, Мітка ніяк не мог зразумець раз'юшанасці Свідрыгайлы - у чым яе прычына? Яму нават здавалася, што малодшы брат яшчэ за штосьці зацята помсціць старэйшаму.</p>
<p>І яму, відаць, было за што помсціць.</p>
<p>Пасля смерці Вялікага князя Альгерда яго жонка княгіня Ўльяна са сваім малодшым сынам Свідрыгайлам пераехалі ў Віцебск, які быў спадчынным уладаннем яе мужа. А калі яна, зрабіўшыся манашкаю, пераехала ў Кіеў і там памерла, Ягайла аддаў Віцебск свайму сакольнічаму Фёдару Весне.</p>
<p>Свідрыгайла вельмі абурыўся - Віцебск жа яго дзедзіна! А тут нейкі сакольнічы...</p>
<p>Свідрыгайла забіў Весну, вярнуў сабе Віцебск. Цяпер ужо абурыўся старэйшы брат - што гэта ён, смаркач, сабе дазваляе?!</p>
<p>Ягайла пасылае грамату ў Вільню і просіць Вітаўта ўціхамірыць Свідрыгайлу. Вітаўт з войскам ідзе на Віцебск. Друцак здаўся яму адразу, Ворша пратрымалася два дні, Віцебск змушаны быў пасля жорсткага бою адчыніць вароты.</p>
<p>Вітаўт паланіў Свідрыгайлу і адправіў яго да брата ў Кракаў. Аднак Свідрыгайла ўцёк адтуль у Венгрыю.</p>
<p>Можа, і за гэта, выдзіраючы бараду брату, Свідрыгайла помсціў Ягайлу?</p>
<p> </p>
<p>Калі Мітка пасля сляпуча-белага снегу ўвайшоў у замак, вочы яго нібыта перасталі бачыць, іх быццам бы завязалі чымсьці чорным, шчыльным - у пакоях стаяў такі змрок, такая цемра, што ён не толькі ўбачыць, але нават і здагадацца не мог, дзе, у якім куце знаходзіцца ў гэты час Жыгімонт. Аднак тое, што Вялікі князь недзе тут, побач, ён адчуваў усім сваім целам, кожнай яго часцінкаю.</p>
<p>- Прынюхайся. Чуеш? - нечакана з цемры загаварыў Жыгімонт, і Мітка міжволі падаўся, пайшоў на яго голас, аднак тут жа спыніўся, наткнуўшыся на меч ці то князева ахоўніка, ці то самога Жыгімонта.</p>
<p>- Чуеш? - паўтарыў сваё пытанне Вялікі князь і, нібы прынюхваючыся, знарок шумна пацягнуў сваім носам паветра. - Ім жа, тваім Свідрыгайлам яшчэ пахне тут. Толькі што ўцёк.</p>
<p>І замоўк, сцішыўся ў цемры - быццам чакаў ад Міткі пацверджання сваіх слоў. Але Мітка маўчаў - што ён мог адказаць на гэта Жыгімонту!</p>
<p>Праз нейкую хвіліну Вялікі князь загаварыў зноў:</p>
<p>- Тут, у замку, ледзь не забілі твайго Свідрыгайлу. - Жыгімонт крыху памаўчаў, мусіць, задумаўшыся, а пасля, ужо не хаваючы свайго расчаравання, грукнуў па нечым цвёрдым, як па дошках, кулаком. - Зноў ён выслізнуў! Зноў я выпусціў, можна сказаць, са сваіх рук гэтага лотру! Мітка, замест Свідрыгайлы я цябе заб'ю! Ты ж найбольш за яго стараўся.</p>
<p>І Сякіра адчуў, як востры меч, знайшоўшы невялікую дзірачку ў яго даспехах, варушыцца там - нібы пратыкаючы яе, нібы робячы гэтую дзірачку шырэйшаю.</p>
<p>- Уцякае твой Свідрыгайла. Бяжыць да Полацка, як заяц, - Жыгімонт з асалодаю засмяяўся. - Стары чалавек, а бяжыць, як заяц... Зноў яго там гасцінна сустрэнуць. Зноў ён будзе з маімі спагадцамі распраўляцца. Памятаеш, Мітка, як ён зашыў у мяшок князя Альшанскага і ўтапіў яго ў Дзвіне? - Вастрыё мяча слізганула па нагрудніку. - Мітка, я зашыю цябе ў мяшок і ўтаплю ў Ашмянцы!</p>
<p>- Твая воля, Жыгімонт, - спакойна адказаў Мітка. - Я ў тваім вязенні - што хочаш, тое і рабі.</p>
<p>Але Жыгімонт нібы і не пачуў Сякіру. Ён казаў далей сваё:</p>
<p>- Свідрыгайла ўцякае, браты твае ад мяне ратуюцца. Радцы велікакняжацкія. Іван Баба ў Рыгу едзе, Пуцята ў Масковію прабіраецца. Толькі вам з Васілём Красным не пашанцавала.</p>
<p>- А дзе Васіль?</p>
<p>- Там жа, дзе і ты, - у маіх руках. Вось з табою пагаманю, а тады і з ім разбяруся. Можа, вас дваіх у адзін мяшок зашыю. А можа, і па адным тапіць буду.</p>
<p>І Мітка, ведаючы Жыгімонта, разумеў, што ўсё, пра што гаворыць, ён напраўду можа зрабіць. Ён такі ж жорсткі і бязлітасны, як і Свідрыгайла. Засудзіў на смерць князя Карыбута і троцкага ваяводу Манвіда, пасадзіў ні за што ў астрог мсціслаўскага князя Юрыя Лунгвенавіча і капыльскага князя Алельку Ўладзіміравіча з сем'ямі. А дабро ўсіх, каго забіваў ці садзіў, сабе прысвойваў.</p>
<p>Вочы ніяк не прызвычайваліся да цемры - Мітка ўсё яшчэ нічога перад сабою не бачыў. І тады, нібы разумеючы няпэўнасць Міткавага становішча, хтосьці запаліў паходню. Святло ўспыхнула каля супрацьлеглай сцяны. Яно было яркае, але і яго такога не хапала для ўсёй прасторы замка - святло паглыналася сутарэннямі. Таму Жыгімонт, які яшчэ ў цемры адышоўся ад Міткі і стаяў цяпер перад паходняй, бачыўся Мітку як цёмная пляма - нават твару яго не было відаць.</p>
<p>- Дык чым цябе, Мітка, так прываражыў твой Свідрыгайла, што ты аж двойчы з ім на мяне хадзіў? - Сякіра, хоць і не бачыў Жыгімонтава твару, аднак уяўляў, які ён злосны.</p>
<p>Палонны разумеў, што маўчаць зараз нягожа, а таму зноў жа спакойна адказаў:</p>
<p>- Ён паважаў нас, усходніх князёў. Мы ўсе былі ў яго радзе. Ён бараніў нас, праваслаўных.</p>
<p>- Ад каго?</p>
<p>- Ад Ягайлы.</p>
<p>- Ад Ягайлы? - здзівіўся Жыгімонт. - А хто ж тады табе, як не Ягайла, землі ў Гарадзенскай і Шчучынскай валасцях аддаў? Табе, усходняму князю, заходнія надзелы? Вядома, гэта адбылося пасля таго, як твая сястра стала каралеваю Польшчы, але ж не яна, а славуты кароль польскі Ягайла зрабіў гэта.</p>
<p>- І той жа Ягайла лацінскую веру змушае нас прыняць як сваю. Схізматыкамі праваслаўных усіх лічыць. Свяшчэнны агонь Зніч патушыў у Вільні, разбурыў храм Перуна. І ты будзеш рабіць ўсё, што яны табе загадаюць. Ды табе і загадваць нічога не трэба - сам стараешся. Нас, беларусінаў, сапраўдных князёў, зневажаеш, а нікчэмных - узвышаеш. З гразі ды ў князі цягнеш...</p>
<p>Мітка рашуча, смела абвінавачваў Жыгімонта, паводзіў сябе так, быццам бы ён не палоннік, а пераможца.</p>
<p>Ён чакаў велікакняжацкага гневу. Але Жыгімонт маўчаў.</p>
<p>Мітку непрыемна было глядзець на вялікую цёмную пляму замест Жыгімонта, і таму ён адвёў вочы ўбок, спыніў позірк на сцяне і, каб супакоіцца, пачаў бяздумна разглядаць на ёй два рады цэглы, якімі пры будаўніцтве замка выпраўлялі няроўна пакладзенае ў кладку каменне. Сполахі, водсветы ад агню мітусіліся па цаглінах і камянях; яны былі трывожныя і выклікалі міжвольнае ўзрушэнне.</p>
<p>У гэты час загарэўся агонь і каля другой сцяны - за Міткавай спінаю. Нехта запаліў жароўню, і яе святло павінна было выхапіць з прыцемку твар Вялікага князя. Аднак, перавёўшы позірк са сцяны на Жыгімонта, ніякага твару Мітка не ўбачыў - князь быў у шлеме. Вачэй не было відаць, а толькі зверху - нібы на лбе - на шлеме вылучаліся два вялікія кругі, якія якраз і здаваліся вачамі - страшнымі - і на іх нельга было доўга глядзець.</p>
<p>Жыгімонт, рашуча ўзмахнуўшы ў паветры мячом, паволі, марудна, нібы крадучыся, пачаў набліжацца да Міткі. Мітка міжволі адхіснуўся назад і мацней сціснуў дзяржанне мяча. Аднак Жыгімонт, наблізіўшыся, усяго толькі засмяяўся Сякіру ў твар.</p>
<p>- Не бойся, - сказаў ён. - Я не буду цябе караць горлам. І ў мяшок зашываць не буду, - і нечакана аддаў яму меч, ужо ўзняты як да бою.</p>
<p>Мітка разгублена стаяў з двума мячамі ў руках і не разумеў анічога з таго, што тут адбывалася.</p>
<p>- Гэта меч Свідрыгайлы, - патлумачыў Жыгімонт. - Так ваяка ўцякаў, што аж меч згубіў. Аддай яго свайму «вялікаму князю», калі дагоніш уцекача. А хочаш - сабе пакінь. Няхай ён і табе напамінае пра тваю паразу.</p>
<p>І Жыгімонт адступіў у цень - хоць у замку запалілі яшчэ некалькі жароўняў, яму ўдалося ўсё ж знайсці прыцемак. Адтуль, з прыцемку, ён сказаў:</p>
<p>- Ты ж ведаеш, Мітка, што мір без крыві не сапраўдны. Для сапраўднага міру трэба праліць сапраўдную кроў. Аднак сёння хай будзе не гэтак. Я цябе, Мітка, вызваляю з вязення. А ты мне, Сякіра, застаешся вечным даўжніком. Кроў сваю будзе мне вінаваты. Так што ідзі, Мітка, у свае Зубрэвічы, у свой маёнтак. Ты вольны. Аднак больш мне дарогу не пераходзь.</p>
<p>Мітка з двума мячамі ў дзвюх руках стаяў, як прыкаваны, і не мог скрануцца з месца. Адчуваў ён сябе вельмі абражаным, зняважаным, прыніжаным - то ж трэба аддаць яму аж два мячы і не даць магчымасці абараніцца!</p>
<p>Ахова расступілася, і ён, не зважаючы на нейкую цяжкую, як стома, млявасць, пастараўся цвёрда і ўпэўнена выйсці з замка.</p>
<p> </p>
<p>Моцны вецер задзьмуваў з правага боку. Ён студзіў, марозіў шчаку, сек яе ўзнятым над зямлёю, калючым, як шрот, снегам, і таму Мітку даводзілася засланяцца то каўняром кажуха, то рукавіцаю, а то і ўвогуле адварочвацца, падстаўляючы ветру спіну.</p>
<p>Калі пачынала захалодваць і спіна, ён злазіў з саней і, каб сагрэцца, ішоў услед за імі, абыякава ўглядаючыся ў чародкі рухавых сняжынак, якія, спяшаючыся, змейкамі перабягалі дарогу, адразу ж замятаючы каляіны ад толькі што праехаўшых палазоў.</p>
<p>Завіруха, што пачалася недзе адразу ж за Ашменаю, ніяк не заканчвалася, не сціхала. Стаміліся соўгацца па замеценай дарозе коні, стаміўся і ён сам - вядома, сядзець столькі часу ў звычайных санях не вельмі звычная справа для князя, хоць ён і прывык падчас рушэнняў доўга сядзець у сядле на кані. Дык то ж у сядле, а не на санях, як самы звычайны кмет.</p>
<p>Але найбольш стомленым было якраз не цела, а яго душа.</p>
<p>Ён вяртаецца з палону. Абражаны і зняважаны. Зганьбаваны. І адзіны луп, які ён вязе з палону, - гэта меч Свідрыгайлы. Канечне, здаралася і раней сціплая здабыча, аднак хоць пару кадаўбцоў мёду ці колькі баброў удавалася прывезці дадому.</p>
<p>Але ж справа не ў бабрах ды кадаўбцах мёду. Справа ў іншым. Яго, князя, абразіў Жыгімонт. Ён, бачыце, злітаваўся над Міткам, жыццё яму аддаў. А ў залог што ўзяў? Кроў Міткава заложніцаю зрабілася?</p>
<p>Ён цяпер злаваўся сам на сябе. Чаму даў сябе зняважыць, сцярпеў здзек?! Чаму не памёр у сечы? Была ж магчымасць. Тады, як яму развязалі рукі і аддалі меч. Ці тады, як Жыгімонт спатыкнуўся. Ці тады, як паднёс яму Свідрыгайлаў меч...</p>
<p>А ён не зрабіў нават спробы.</p>
<p>Збаяўся? Не адважыўся? Хацеў застацца жывым?</p>
<p>Так, хацеў жыць! У яго ж няма пакуль спадкаемца. Няма таго, чыімі вачыма ён будзе глядзець на ўсё, калі памрэ ці загіне ў сечы.</p>
<p>А дачка, а Марынка? Не, яна спадкаеміца. Па кудзелі. А Мітка хоча, каб у яго быў спадкаемец па мячу.</p>
<p>А Хрысціна? Ён жа пакінуў яе з надзеяй. Надзеяй на сына. А што Хрысціна народзіць яму сына, князь не сумняваўся.</p>
<p>Сякіра дагнаў сані, ускочыў у іх, і нават не страсаючы снег з ваўчынай шкуры, прыкрыўся ёю.</p>
<p>Калі да Зубрэвіч заставалася не так ужо і многа вёрст, надвор'е раптам супакоілася, вецер перастаў дзьмуць, дуйка ўлеглася і нават пасінела неба і на ім з'явілася яркае, але па-зімоваму халоднае сонца.</p>
<p>Цяпер ужо Мітка спяшаўся.</p>
<p>- Паганяй! - яшчэ раз папрасіў ён вазака, хоць коні і так ішлі шпарка.</p>
<p>Князь зноў паспрабаваў сцішыцца, супакоіцца. Але блізкасць яго двара ўжо не давала магчымасці зрабіць гэта.</p>
<p>Праехаў Саколіна, Відзінічы, Каханава. У Каханаве быў маёнтак Васіля Краснага, аднак Мітка, ведаючы, што брата яшчэ няма тут, праехаў яго не спыняючыся.</p>
<p>Мітка Сякіра спяшаўся ў Зубрэвічы.</p>
<p> </p>
<p>Аднак у Зубрэвічах яго ніхто не чакаў.</p>
<p>Жонка, Сафія Жэдзівідаўна, зноў паехала ў свае землі на Падоллі - паглядзець, што там сталася са спадчынаю пасля пасвару Жыгімонта з Свідрыгайлам, пасля іхняй вайны за яе спадак. Яна, не зважаючы на зіму, узяла ў няблізкую дарогу і дачку - Марына не хацела адна заставацца ў Зубрэвічах без яе, і таму княгіня, любячы дарагое дзіця вельмі, змушана была ўступіць ёй.</p>
<p>А жыццё ў маёнтку, які застаўся без гаспадароў, сцішылася - нібы заснула. Гэтаму дапамагала і зіма - яна, вельмі снежная, накрыла пуховай коўдрай і сам маёнтак, і дрэвы ля яго, і ўсё наваколле, ды так густа, што ў ім, гэтым снезе, прыцішваліся, а то і зусім знікалі ўсе крыкі, словы, гукі.</p>
<p>Часам паўз двор прабягала наймічка, часам у маёнтак заходзіў войт, часам каля канюшні конюх нешта загадваў парабку і той адказваў яму, аднак тое, пра што яны гаварылі, не было чуваць нават зблізку - сумёты паглыналі ўсе гукі. У сядзібе не чысціліся сцежкі, не замятаўся снег - толькі з асноўных дарожак: з маёнтка да студні, да дрывотні, да хлявоў на вузкі праход сумёты рассоўваліся лапатамі.</p>
<p>Да Зубрэвічаў даходзілі чуткі, што іхняга князя паланіў Жыгімонт, а таму ў двары ніхто не думаў, што Мітка так хутка вернецца з таго вязнення.</p>
<p>Здавалася, што ў маёнтку ніхто не жыве.</p>
<p>Таму, калі звычайныя сялянскія сані пачалі заварочваць у двор, ніхто не звярнуў на іх асаблівай увагі. І нават калі яны, заязджаючы ў вароты, зачапіліся за векавую ліпу, што расла пры ўездзе і з якой на князя ўпала цэлая гурба снегу, таксама ніхто не выйшаў з маёнтка.</p>
<p>Ніхто не дапамог яму вылезці з саней, ніхто не дапамог абтрэсціся. І толькі калі ён ужо ўзышоў на ганак, амаль твар у твар сутыкнуўся з пакаёўкаю.</p>
<p>- Дзе абрусная? - спытаўся Мітка. Не пра жонку, не пра дачку спытаўся, а найперш - пра абрусную.</p>
<p>- Там, у пакоях, - спалохана адказала пакаёўка і, не чакаючы, калі князь адпіхне яе ад дзвярэй, сама саскочыла з ганка ў сумёт.</p>
<p>Мітка імкліва ўбег у пакоі. Нейкая незнаёмая яму жанчына сядзела ў адным з іх - немаладая, непрыгожая, марудлівая. Яе марудлівасць была відавочная - яна, убачыўшы князя, нават і не паварушылася.</p>
<p>- Дзе абрусная? - злосна крыкнуў Мітка.</p>
<p>- Я абрусная, - спакойна адказала жанчына і зноў жа нават не паднялася з месца.</p>
<p>Мітка як не азвярэў. Аднак адразу ж паміж ім і абруснай узнік войт - нідзе яго не было відаць, а тут раптам так нечакана і так дарэчы з'явіўся.</p>
<p>- Князь, - пачаў супакойваць яго войт, - то ж княгіня, калі ты паехаў у рушэнне, выгнала з пакояў Хрысціну і аддала яе замуж у Каханава за латрыгу Ваську-жывадзёра.</p>
<p>- Яна яшчэ не нарадзіла? - трывожна зірнуў Мітка на войта.</p>
<p>- Нарадзіла, князь, - апусціўшы вочы, адказаў войт.</p>
<p>- Сына?</p>
<p>- Сына, князь.</p>
<p>- Дзе Хрысціна цяпер? У Каханаве?</p>
<p>Войт усё яшчэ не падымаў вачэй.</p>
<p>- Гавары! Чаго маўчыш? - напружыўся князь і міжволі ўзяўся за дзяржак мяча.</p>
<p>- Князь, яна там, у Каханаве. Але ты не ўбачыш яе - жняі ўжо няма. Хрысціна нарадзіла жывога сына, а тады да іх абодвух прычапілася нейкая невядомая хвароба і яны памерлі.</p>
<p>Мітка, як звар'яцелы, выскачыў з пакояў, бегучы, уссунуў на галаву шапку, вырваў у вазніцы лейцы і ўжо развярнуў сані, але вазніца заўпарціўся:</p>
<p>- Князь, коні стомленыя. Трэба перапрэгчы...</p>
<p>І пакуль іх перапрагалі, Сякіра хадзіў нецярпліва па снезе і ўсё паглядаў у той бок. І як толькі коней памянялі, ён адразу ж ускочыў у сані і сам занокаў на сваіх стаеннікаў.</p>
<p>Аднак у Каханаве ён нікога не сустрэў. Не знайшоў нават Ваські-латрыгі - ці то ён, дзе-небудзь заваліўшыся, спаў, ці то людзі, баючыся, каб не здарылася якой бяды, схавалі яго ад раз'юшанага князя.</p>
<p>Мітка доўга стаяў на кладзішчы каля двух грудкоў зямлі, якія ён сам адкапаў ад снегу - яны былі маленькія-маленькія. Усяго на некалькі прыгаршчаў.</p>
<p>Вярнуўшыся да саней, ён зноў жа сам развярнуў коней, сцебануў іх пугаю і, кінуўшы і лейцы, і пугу вазніцы, крыкнуў яму ўслед:</p>
<p>- Едзь! Я цябе даганю.</p>
<p>І пехатою пайшоў у Зубрэвічы.</p>
<p> </p>
<p>Яму, Мітку Сякіру, было тады трыццаць два гады.</p>
<p>Чаму так суміўся князь па сваім нязбытным спадкаемцу? Чаму ён тады ж страціў веру ў магчымасць перадаць спадак па мячы?</p>
<p>Вунь жа Ягайла, ажаніўшыся з Соняю, займеў свайго спадкаемца, будучага караля Казіміра, і сапраўды летным - яму ж было тады амаль восемдзесят гадоў!</p>
<p>Нярэдка так бывае: мітусіцца чалавек, хай сабе ён будзе ці то князь, ці то халоп, бегае, жыве, ваюе, змагаецца, а потым недзе знікае і ўжо ніякія летапісы і хронікі нават і не ўспамінаюць пра яго. Быў чалавек - і няма яго.</p>
<p>Пасля свайго паланення і Жыгімонтава ўлітавання Мітка пражыў яшчэ не меней як дванаццаць гадоў. Як ён жыў, што рабіў, з кім сябраваў і з кім змагаўся?</p>
<p>Маўчаць, сцяўшы вусны, стагоддзі і нічога пра Мітку не расказваюць.</p>
<p>Шмат важных падзей адбылося за гэты час. Свідрыгайла не змірыўся са стратай велікакняжацкага пасада, і летапісы пра гэта ўспамінаюць: «У тую ж восень», «летам», «у тую ж зіму», «на трэці год», «сабраў Свідрыгайла вялікае войска», «Жыгімонт сабраў усё сваё войска».</p>
<p>Праз тры гады пасля Ашмены адбылася вялікая бітва Жыгімонта са Свідрыгайлам каля Вількаміра. Сам Вялікі князь, праўда, не пайшоў на Свідрыгайлу, а паслаў свайго сына Міхайлушку. Ягайла даў ім восемсот коней. Магістр лівонскі са сваім войскам прыйшоў. І перамаглі яны тады Свідрыгайлу і ўсё ягонае войска пабілі, шмат якіх князёў ссеклі, а іншых рукамі палавілі. Тады ж у гэтай сечы быў забіты яшчэ адзін брат Міткі - князь Міхаіл Сямёнавіч Балабан, які кіраваў абаронаю горада Крамянца на Падоллі.</p>
<p>А сам Мітка? Ці быў ён пад Вількамірам? Ці дапамагаў Свідрыгайлу? Ці бачыў ганьбу і гэтай Свідрыгайлавай паразы?</p>
<p>А калі, ідучы на Смаленск, колькі дзён стаяў пад Воршаю Міхайлушка, дзе быў той час Мітка Сякіра? Няўжо ён ужо начыста адмовіўся ад змагання і два мячы - яго і Свідрыгайлаў - ужо ржавелі дзе-небудзь незапатрабаваныя?</p>
<p>А тады, як Жыгімонт нахабна адбіраў ва ўсходніх князёў маёнткі, зневажаў беларусінаў і не дазваляў ім займаць высокія пасады, няўжо Мітка абыякава глядзеў на гэтую знявагу?</p>
<p>А як і дзе ён перажыў вялікі голад у Вялікім Княстве, які здарыўся ў 1440 годзе?</p>
<p>Здаецца, Мітка павінен быў быць сярод тых вояў, якіх, схаваўшы ў трохстах вазах сена, прывезлі ў Троцкі замак змоўшчыкі супраць Жыгімонта.</p>
<p>Ён жа мог быць і сярод тых, што пад раніцу прыйшлі да пакоя, дзе маліўся Вялікі князь, і, згадаўшы пра ручную мядзведзіцу, якая жыла ў Жыгімонта, пачалі драбаць, як яна, замкнёныя дзверы, каб князь адчыніў іх.</p>
<p>Мог бы бачыць, як Скабейка, адзін са змоўшчыкаў, схапіў вілы, якімі варушылі дровы ў каміне, і ўсадзіў іх у Жыгімонта...</p>
<p>А калі Мітка не бачыў, дык абавязкова чуў пра гэта. Радаваўся ён ці засмучаўся з прычыны такой смерці Вялікага князя?</p>
<p>Пасля забойства Жыгімонта на вялікае княжанне зноў запрашалі Свідрыгайлу. Але цяпер ён адмовіўся - князь быў ужо стары, меў каля дзевяноста гадоў, жыў недзе ў валахах, пасвіў там авечак і ніякая ўлада яго ўжо зусім не цікавіла.</p>
<p>На вялікае княжанне сеў Міткаў пляменнік, Сонін сын, трынаццацігадовы Казімір, які пачаў вызваляць з астрогаў князёў-беларусінаў, пасаджаных Жыгімонтам: Юрыя Лунгвенавіча вызваліў, Алельку Ўладзіміравіча выпусціў разам з сем'ямі. Пачаў вяртаць праваслаўным князям маёнткі і землі.</p>
<p>Казімір быў непаўналетні, таму яго апекуном стаў ваявода троцкі Ян Гаштольд. Ён, калі гаварыць шчыра, і кіраваў тады Княствам.</p>
<p>Мітка ж яшчэ не ведаў, што якраз Гаштольдавы нашчадкі стануць і ягонымі спадкаемцамі. Па дачцэ, па ўнучцы, па кудзелі...</p>
<p>Усё расла, усё прыгажэла ягоная дачка Марына. Хутка яна ўвабралася ў вельмі зграбную дзяўчыну, на якую заглядаліся шмат якія князі.</p>
<p>Яна выйшла замуж за князя Сямёна Сямёнавіча Гальшанскага-Трабскага. Таго самага Трабскага, бацька якога, Сямён Люты, актыўна ўдзельнічаў у змове супраць Свідрыгайлы - на баку Жыгімонта. Свідрыгайла, да якога Люты трапіў у палон, пакараў яго горлам.</p>
<p>Ці жывы быў Мітка, калі Марына выходзіла замуж?</p>
<p>Памёр Сякіра не раней 1444 года - сваю духаўніцу-завяшчанне на дачку Марыну ён падпісаў сёмым індыктам. Годам, які па пятнаццацігадовым каляндарным візантыйскім цыкле прыпадаў на 1444 год.</p>
<p>Марына нарадзіла ўсяго толькі адну дачку. Таксама Марыну.</p>
<p>А яна, унучка Міткі Зубрэвіцкага, пабралася з Марцінам Гаштольдам, старастам наваградскім, ваяводам кіеўскім, маршалкам земскім, сынам Яна Гаштольда. Таго, што быў апекуном у Казіміра Ягелончыка.</p>
<p>Вось куды вывеў друцкі род Міткі Зубрэвіцкага-Сякіры!</p>
<p>Унучка падарыла дзеду праўнука Альбрэхта. Славутага потым Альбрэхта Гаштольда, які быў і намеснікам наваградскім, і падчашым літоўскім, ваяводам наваградскім, полацкім, троцкім, віленскім, канцлерам Вялікага Княства Літоўскага.</p>
<p>Калі б Мітка дажыў да таго часу, ён бы ганарыўся сваім праўнукам - Альбрэхт нідзе перад прадзедам не схібіў: ён ваяваў за гонар Вялікага Княства. Ён абараняў Полацак ад расейцаў. Ён патрабаваў выселіць з Княства польскіх каталіцкіх манахаў за няведанне мовы народа і амаральныя паводзіны. Ён удзельнічаў у стварэнні на беларускай мове «Статута Вялікага Княства Літоўскага», куды па яго настойванню былі ўпісаны артыкулы пра тое, што чужынцы, якія не нарадзіліся ў Княстве, не мелі права набываць тут маёмасць і займаць пасады. Ён спрыяў таму, каб адасобіць Вялікае Княства ад Польшчы.</p>
<p>Дык і Мітка, ягоны прадзед, таксама ваяваў за тое ж!</p>
<p>Марына Дзмітрыеўна Гальшанская-Трабская, Альбрэхтава бабуля, Міткава спадкаеміца, якая перажыла сваю адзіную дачку, у сваёй духаўніцы завяшчала ўнуку вялікую Міткаву спадчыну: Быхаў і Тайманаў на Дняпры, Добасну пад Бабруйскам, Шклоў, Зубрэвічы ў Аршанскім павеце, шматлікія маёнткі на Кіеўшчыне. Міткаў праўнук зрабіўся вельмі багатым магнатам у Вялікім Княстве Літоўскім. У войска ён ставіў 466 вершнікаў. Значыць, ён меў больш як сем тысяч сем'яў падданых.</p>
<p>Такім быў Міткаў спадкаемец па кудзелі.</p>
<p>Але ж быў у Міткі яшчэ спадкаемец і па мячы. Аднак сам князь пра гэта не ведаў.</p>
<p> </p>
<p>Неяк у Зубрэвічах з'явілася сям'я збегаў - сялян, якія без дазволу кінулі гаспадарку ў Тумінічах і чамусьці ўцяклі сюды, бліжэй да княжацкага хорама. Гэта было дзіўна - звычайна тыя, хто збягае, імкнуцца схавацца ў нейкай глухой вёсачцы хаты на дзве-тры, каб іх не знайшлі, а гэтая сям'я, наадварот, лезла на самае віднае месца. Маладая жанчына нават прыкладала ўсе намаганні, каб наняцца ў Міткаў маёнтак хоць на якую работу, але гэта было немагчыма - за хаванне збегаў караліся і тыя, хто іх хавае. А тут сам князь, княжацкі маёнтак...</p>
<p>Жанчына колькі разоў спрабавала загаварыць з Міткам, аднак яе не падпускалі да яго.</p>
<p>Неўзабаве, даведаўшыся, дзе збегі, у Зубрэвічы прыехалі з Тумініч войт з віжам - там узбунтаваліся сяляне: па закону за збегаў трэба было адпрацоўваць і іх долю, а рабіць гэта нікому, вядома ж, не хацелася.</p>
<p>І тут адбылося нечаканае: муж, які здаваўся ваяўнічым і ўсё бунтаваў, ціха і спакойна сеў на калёсы, а жанчына разбушавалася. Яна апантана супраціўлялася, і яе ніяк нельга было ўсадзіць побач з мужам: збеглая ўкусіла за вуха віжа і вывіхнула войту палец.</p>
<p>І ўсё ж яе неяк пасадзілі на калёсы і адвезлі зноў у Тумінічы.</p>
<p>Аднак і там яна не супакойвалася. Накідвалася на кожнага, хто спрабаваў яе ўціхамірыць. «Нябога ў шале», - казалі людзі, разводзілі рукамі і абыходзілі яе бокам.</p>
<p>Да таго ж забралі ў астрог і яе мужа - той выклікаў на павабенне, на руку, на паядынак бортніка, а потым у звадзе патушыў свечку і ў цемры вельмі пакалечыў яго. Цяпер ён чакаў прысуду: выжыве бортнік - вінаватаму давядзецца заплаціць вялікі штраф, памрэ - забойцу пакараюць горлам.</p>
<p>Мітку, едучы з Каханава, чамусьці вельмі закарцела заехаць у Тумінічы - як усё роўна нейкая невядомая сіла цягнула яго туды.</p>
<p>Войт, як толькі ўбачыў, што да іх завітаў князь, адразу ж падбег да яго. Той жа час падняў да вачэй свой кій і пачаў расказваць пра даўгі ўсёй вёскі - хто колькі чаго здаў і колькі каму яшчэ здаваць. Войт быў непісьменны, і кій замяняў яму памяць - усё, што трэба было помніць, ён пазначаў на ім нарэзкамі.</p>
<p>Мітка сваёю рукою апусціў войтаў кій, спытаўся:</p>
<p>- Як тая, што ў шале?</p>
<p>- Бушуе, княжа.</p>
<p>- Дзе яе хата?</p>
<p>Але войт, замест таго каб паказаць, дзе жыве маладзіца, паспрабаваў адгаворваць Мітку:</p>
<p>- Не хадзі, княжа. Задушыць. У яе чорт усяліўся.</p>
<p>І ўсё ж, убачыўшы, што Сякіра незадаволены яго дарадаю, паказаў пальцам на хацінку, якая стаяла наводшыбе і была вельмі недагледжаная.</p>
<p>Мітка пайшоў да хаты, і войт падаўся за ім.</p>
<p>У хаце было цёмна і ціха. Мітку нават здалося, што ў ёй нікога няма. Ён ужо збіраўся выходзіць, як нечакана нешта нябачнае, як прывід, кінулася да яго, і князь адчуў, як нечыя рукі моцна абнялі яго за шыю. Спачатку Мітка хацеў скінуць іх з сябе, але рукі былі такія гарачыя, ласкавыя і нецярплівыя, што ён не зрабіў гэтага, не скінуў.</p>
<p>Стоячы за князем, войт усё яшчэ бубнеў пра даўгі Васіліны і яе мужа, пра тое, што яны не аддалі выкупы, пазычаныя грошы - дзіўна, як ён і ў цемры бачыў тыя зарубкі на кіі?</p>
<p>Васіліна, нібы ратуючыся ад войтавых папрокаў, яшчэ мацней прыціскалася да князя. Раптам яна зашаптала:</p>
<p>- Увесь мой шал - ад цябе, князь... Я хачу быць тваёю... Вазьмі мяне, Міцька!</p>
<p>Апошнія словы яна выгукнула гучна, быццам наноў у шале, і пачала апускацца долу, цягнучы за сабою і князя. Мітка, перад тым як упасці на земляную падлогу, толькі і паспеў крыкнуць войту, які ўсё яшчэ чытаў свой кій:</p>
<p>- Прэч, істукан!</p>
<p>Яна і праўда ўся была ў шале. Гэты шал перадаваўся і яму, і Сякіра, таксама не валодаючы сабою, крычаў, нібы загадваў Васіліне:</p>
<p>- Нарадзі мне сына!</p>
<p>А яна ў адказ яму крычала яшчэ мацней:</p>
<p>- Я бяздзетуха, Міцька!</p>
<p>Выходзячы з хаты, князь насыпаў на стол, што стаяў пры дзвярах, цэлую гару белых манет.</p>
<p>Васіліна, убачыўшы гэта, абурылася:</p>
<p>- Што ты робіш, Міцька?! Нашто мне твае вердункі?!</p>
<p>Да яе нібыта зноў вярнуўся ўвесь яе шал - яна зноў крычала на ўсе Тумінічы:</p>
<p>- Міцька, ты дурань! Я ўсяго толькі цябе люблю, Міцька!</p>
<p>Яна называла яго па-свойму, па-простаму - Міцькам, - абзывала князя дурнем, але гэта яго не раздражняла, не злавала, а, наадварот, чамусьці цешыла, было яму прыемным.</p>
<p>Васіліна ўслед за князем выбегла з хаты, кідала наўздагон яму манеты і крычала:</p>
<p>- Ну і дурны ж ты, Міцька!</p>
<p>Потым яна дагнала князя, учапілася за яго і, калі яны праходзілі каля пунькі, упіхнула Мітку ў расчыненыя дзверы.</p>
<p>Там яна павалілася на ёй жа самой накошанае і высушанае сена і пацягнула за сабою князя.</p>
<p>Войт, які стаяў зводдаль пунькі, каля самай дарогі, выразна чуў гучныя крыкі:</p>
<p>- Міцька, я нараджу табе сына! Бяздзетуха Васіліна падорыць табе спадкаемца! Я кахаю цябе, Міцька! Ай! Ай! Ай!</p>
<p> </p>
<p>Яна і праўда нарадзіла Мітку сына. Але князь пра гэта так і не даведаўся.</p>
<p>Бортнік, якога пакалечыў Васілінін муж на павабенні, нечакана памёр ад пабояў. А законы тады былі строгія: хто вінаваты ў смерці іншага, павінен памерці і сам. Таму з мужам Васіліны кат расправіўся яшчэ ў астрозе...</p>
<p>Васіліна засталася адна. Шмат даўгоў, не аддадзены выкупы... Здзекуецца войт... Няма чаго есці... А яна ўцяжку... Носіць у сабе князеву надзею!</p>
<p>Каб яе не пасадзілі ў астрог за даўгі, яна збегла ў лес. Там і нарадзіла княжыча - у будане. Да Міткі ісці не спяшалася - ведала, пярэймуць. Да таго ж хацела падгадаваць сына, каб яго можна было паказаць князю. Аднак спазнілася - калі сын трохі падрос, Міткі ў Зубрэвічах ужо не было.</p>
<p>Васіліна ўсё ж схадзіла з княжычам у маёнтак, але Міткава дачка Марына толькі пасмяялася з яе: навошта ж ты, галуба, прыдумляеш мне нейкага брата?</p>
<p>І Васіліна зноў вярнулася ў свой будан пад Тумінічамі.</p>
<p> </p>
<p>Улетку, калі я гасцяваў у Зубрэвічах, да мяне завітаў з Тумініч мой аднакласнік Міця Князеў.</p>
<p>- Слухай, пайшлі развітаемся з нашай школай, - адразу прапанаваў ён. - Кажуць, вы новую пабудавалі, а старую хутка даламаеце.</p>
<p>Хоць я ўжо ў душы і развітаўся са сваёю школаю, усё ж пайшоў з Міцем на школьны двор. З ім мы абышлі апусцелыя класы, будынкі з павыдзіранымі вокнамі, з выламанымі дзвярыма. Стала сумна - наша школа зрабілася ўжо мінулым, своеасабліваю даўніною.</p>
<p>Мы селі пад высокую, тоўстую, векавечную ліпу. Міця дастаў з цэлафанавага пакета бутэльку шампанскага «Князь Вітаўт».</p>
<p>- Дачка прывезла з Менска, - патлумачыў ён. - Яна там настаўніцаю працуе.</p>
<p>Выпілі за нашу школу. Міця нават расчуліўся:</p>
<p>- Яна застанецца з намі назаўсёды - яна ў душы, а таму яе немагчыма разбурыць.</p>
<p>Міця дастаў з таго ж пакета вялікі яблык, разрэзаў на дзве палавінкі і адну з іх падаў мне.</p>
<p>- А ты ведаеш, што ў Зубрэвічах жыў нейкі друцкі князь? - неяк, нібы задзіраючыся, зірнуў ён на мяне. - Дачка мне расказвала, яна недзе прачытала пра гэта.</p>
<p>- Ведаю. Жыў. І не нейкі там князь, а Мітка Сякіра, Дзмітрый Зубрэвіцкі. Ён быў віднаю асобаю. Князь Дзмітрый жыў у XV стагоддзі, а яго добра памяталі і ў XVI стагоддзі, і пазней. Ян Длугаш, вядомы польскі храніст, што пра Грунвальд пісаў, пра нашага князя ўспамінае, «Хроніку Быхаўца» згадвае... А жыў ён у Зубрэвічах. Тут яго маёнтак знаходзіўся.</p>
<p>- А дзе яго хорам стаяў? Як ты думаеш?</p>
<p>- Хутчэй за ўсё недзе вось тут, дзе мы з табою сядзім. У Зубрэвічах жа лепшага месца няма. Тут заўсёды вырасталі самыя важныя пабудовы: царква, папоўскі дом, школа. Тут спрадвек праходзілі кірмашы. Гэтая частка вёскі і цяпер называецца рынкам. Мусіць, тут у зямлі ёсць добрыя сілы, выпраменьваецца карысная энергія...</p>
<p>Міця падняў вочы ўгору, доўга ўглядаўся ў густую, разложыстую крону ліпы.</p>
<p>- А ведаеш, - нарэшце прамовіў ён, - мне здаецца, што гэтая ліпа стаяла пад самымі вокнамі княжацкага хорама...</p>
<p>Дзіўна, але гэтак жа здавалася і мне. Хоць я і ведаў, што ліпы столькі гадоў не жывуць, аднак усё ж...</p>
<p>- І якраз за яе, за гэтую ліпу, зачапіўся Мітка санямі, калі ў снежні 1432 года вяртаўся з паланення з-пад Ашмян. На яго тады з дрэва звалілася цэлая гурба снегу...</p>
<p>- А яшчэ дачка кажа, што ў Тумінічах была ў яго каханая...</p>
<p>Міця ўсё яшчэ глядзеў на крону ліпы. Маўчаў. Потым ажывіўся:</p>
<p>- Разумееш, неяк дзіўна атрымліваецца. Усе мае продкі працавалі на зямлі - аралі, сеялі, касілі, малацілі... А адкуль узялося ў нас прозвішча Князеў? Пры чым тут князь, калі я земляроб?</p>
<p>- Ты хочаш сказаць, што ты радня Мітку Сякіру?</p>
<p>- А што ты думаеш? Можа, і радня. Ды і твая ж маці, ты сам казаў мне, родам з Тумініч?</p>
<p>- Не, мяне ты не чапай. Я ж не Князеў. У мяне іншае прозвішча. Хаця... Мы ж усе на зямлі радня, паколькі ўсе людзі, як кажуць, ад Адама і Евы.</p>
<p>- Ага, усё на зямлі радня - і людзі, і дрэвы, і камяні, і жывёлы. І вось гэтая трава! - Міця нечакана паказаў галавою на лапік травы, што шчыра зелянела паміж намі. - Яна таксама наша радня. Трава - гэта ж таксама людзі. Колькі ж пакаленняў травы за доўгі час зямлі прайшло нават вось тут. На гэтай купіне! Травінкі нараджаліся, зелянелі, цвілі, цешыліся жыццём і сонцам, а потым, калі прыходзіў час, засыхалі і ціха клаліся на сваё ж карэнне, - каб вясною даць магчымасць нарадзіцца новым зялёным каснічкам. Новым жыхарам зямлі.</p>
<p>Я з вялікай прыемнасцю слухаў яго мудрыя разважанні пра зямлю, траву і жыццё. А ён неяк напружана, звёўшы бровы, усё глядзеў на траву і спяшаўся выгаварыцца - нібы баяўся, што нехта яму перашкодзіць:</p>
<p>- Колькі ж людзей хадзіла па ёй, гэтай траве, колькі ног таптала яе, а яна заўсёды ажывала ўвесну. Да Міткі хадзілі, Мітка хадзіў, мае дзяды і прадзеды хадзілі, твае прапрадзеды хадзілі, нашы бацькі хадзілі, мы з табою ходзім. А яна ўсё расце і зелянее.</p>
<p>Міця Князеў зноў наліў у пластмасавыя стаўбункі пеністага віна «Князь Вітаўт», падняў пасудзіну і маўчаў - як усё роўна чакаў тосту.</p>
<p>І я прапанаваў гэты тост, тым больш што ён быў відавочны і ўжо вісеў, як кажуць, у паветры:</p>
<p>- За жыццё і траву, якая ўсё бачыла і ўсё помніць!</p>
<p> </p>
<p><i>2001</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>