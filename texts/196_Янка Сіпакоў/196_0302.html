<div class="container">
<div class="book-utils">
<div id="qrcode"></div>
<a href="/Janka_Sipakou/Kon.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Конь -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Конь</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Руская балада. XVII стагоддзе</p>
<p> </p>
<p>Ратай ідзе паціху за сахою,</p>
<p>Што так спавольна сунецца ў зямлі,</p>
<p>І часта ўсё спыняецца — цягло</p>
<p>Стамілася: ў пярэдыхах маленькіх</p>
<p>Чуваць, як цяжка хакаюць траіх.</p>
<p>Але іх не падгоніш, «Но!» не крыкнеш,</p>
<p>Не свіснеш ёмка пугаю-звіванкай,</p>
<p>Якую ўзяў з сабой ратай па звычцы</p>
<p>І круціць сарамяжліва ў руках...</p>
<p>Тут пуга не патрэбна — сошку цягнуць</p>
<p>Сівая маці з прыгажуняй-жонкай,</p>
<p>А каля іх, нібыта жарабятка,</p>
<p>Шчыруе прыпражны сынуля-жэўжык —</p>
<p>Ён напінаецца, здаецца, больш за ўсіх.</p>
<p>Ратай ласкава так глядзіць на сына</p>
<p>І просіць:</p>
<p>— Ты цішэй цягні, Івашка,</p>
<p>А то не паспяваю за табой я,—</p>
<p>Саха ляціць, нібы за жарабком...</p>
<p>І раптам да ратая незаўважна</p>
<p>Пад’ехала людзей на конях процьма,</p>
<p>А іх галоўны (мусіць, пан вялікі:</p>
<p>Зялёныя саф’янавыя боты,</p>
<p>Кафтан на ім,— ды гэткі ўжо шыкоўны,</p>
<p>На галаве — з чырвоным верхам шапка...)</p>
<p>Знячэўку крыкнуў:</p>
<p>— Што ты робіш, кат!</p>
<p>Як ты пасмеў араць зямлю на людзях?!</p>
<p>Ратай збялеў і пану — бух! — у ногі:</p>
<p>— А што ж рабіць мне, беднаму, паночак:</p>
<p>Каня няма — забралі за падаткі.</p>
<p>— Эх ты, мужчына! — пан злуе і злазіць</p>
<p>З каня свайго і аксамітны повад</p>
<p>У чорныя парэпаныя рукі,</p>
<p>Якія ўсё яшчэ дрыжаць ад страху,</p>
<p>Ён аддае:</p>
<p>— Бяры майго — ары,</p>
<p>А я твайго у пана забяру...</p>
<p>І сам пайшоў.</p>
<p>І коннікі за ім ,</p>
<p>Паехалі паволі.</p>
<p>А ратай</p>
<p>Стаяў з канём і ўсё, як ашалелы,</p>
<p>Сябе шчыпаў, каб неяк апрачнуцца,</p>
<p>Калі ўсё гэта сон. А потым</p>
<p>Шчыпаць каня пачаў.</p>
<p>О, радасць! —</p>
<p>Конь селяніна раптам убрыкнуў!</p>
<p>Ратай стаіць з рассечанай губою,</p>
<p>Размазвае па твары кроў, смяецца</p>
<p>І радасна крычыць:</p>
<p>— Івашка!</p>
<p>Дык конь жа, брат, сапраўдашні, не прывід</p>
<p>Зірні, як моцна б’ецца капытом!</p>
<p>А сын глядзіць на пыльную дарогу,</p>
<p>Дзе ўперадзе вялізазнага войска</p>
<p>Пайшоў багаты пан той пехатою</p>
<p>(На галаве — з чырвоным верхам шапка,</p>
<p>Кафтан на ім — ды гэтакі шыкоўны,</p>
<p>Зялёныя запыленыя боты...)</p>
<p>Па іхняга каня да багацеяў</p>
<p>Пайшоў незразумелы гэты пан —</p>
<p>Сцяпан Разін.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>