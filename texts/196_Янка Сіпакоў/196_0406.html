<div class="container">
<div class="book-utils">
<div id="qrcode"></div>
<a href="/Janka_Sipakou/Sonca_siela.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Сонца села -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Сонца села</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пасвяці яшчэ крышку, сонца,</p>
<p>Не спяшайся зніжацца да лесу,</p>
<p>Не вядзі за сабою ты вечар</p>
<p>З пераклічкаю жаб на балоце,</p>
<p>З кіслым пахам вады застаялай,</p>
<p>З уздыханнем кароў над травою,</p>
<p>З смачным сном пастуховым на сене,</p>
<p>З мяккім крокам дзядоў каля свірнаў.</p>
<p>А яно ўсё ніжай і ніжай...</p>
<p>Паглядзі навакола, сонца,</p>
<p>Бач, камбайнер нервуецца вельмі,</p>
<p>Клін яму засталося дакончыць,—</p>
<p>А тады б і магло ты садзіцца.</p>
<p>Па дарозе спяшаюць калёсы,</p>
<p>Пад снапамі пакрэктваюць цяжка;</p>
<p>А падлеткі ўсё нокаюць гучна,</p>
<p>Бо ім рупіць да захаду сонца</p>
<p>Звезці бабкі ўсе, што ў калоссе</p>
<p>Загарнулі сухія зярняты.</p>
<p>А яно ўжо нізка звісла...</p>
<p>І нашто адбіраць табе промні</p>
<p>Ад антонавак недаспелых,</p>
<p>Што ўбіраюць цяпло тваё прагна,</p>
<p>Каб сваёй жаўцізною крамянай</p>
<p>Да цябе стаць падобнымі ўвосень.</p>
<p>А яно ўжо вісіць над лесам...</p>
<p>Глянь, дзяўчаты вяртаюцца з поля.</p>
<p>Пра вяселлі ў песнях спяваюць,</p>
<p>Пра спатканні з каханымі мараць,</p>
<p>Яны просяць, каб вечар спусціўся</p>
<p>З салаўінай неўтаймаванасцю,</p>
<p>З сарамліваю поўняй над вуліцай,</p>
<p>З несціханым шэптам бярозак,</p>
<p>З сумнаватым уздыхам гармоніка.</p>
<p>І сонца застыла ў роздуме.</p>
<p>Чуеш, там, за далёкім лесам,</p>
<p>Просяць ранак хутчэй прынесці</p>
<p>І сабраць з каласоў усе росы,</p>
<p>Даць па кроплі жыцця травінкам.</p>
<p>Ды і ў нас на ўсходзе чакаюць</p>
<p>Твайго першага цёплага промня...</p>
<p> </p>
<p>Усміхнулася ласкава сонца</p>
<p>І схавалася ціха за лесам.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>