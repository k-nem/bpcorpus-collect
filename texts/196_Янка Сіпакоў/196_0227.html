<div class="container">
<div class="book-utils">
<div id="qrcode"></div>
<a href="/Janka_Sipakou/Vadzianik.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Вадзянік -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Вадзянік</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Лужыцкая балада. XVI стагоддзе</p>
<p> </p>
<p>На дыбкі ўстае рака</p>
<p>Ля жытла вадзяніка:</p>
<p>Во віруе, во бушуе —</p>
<p>Сам сябе, відаць, не чуе.</p>
<p>Жонку гоніць з хаты ён —</p>
<p>Жонка вінаватая.</p>
<p>З ёй, русалкай, лаецца,</p>
<p>К дзецям прыглядаецца.</p>
<p>І абнюхае усіх,</p>
<p>І абмацае усіх:</p>
<p>Пяць, як ёсць, вадзянікі,</p>
<p>Ну а гэты — не з ракі:</p>
<p>Пахне хлопчык горкаю,</p>
<p>Дымнаю махоркаю...</p>
<p>— Хто ж русалку цалаваў,</p>
<p>Хто на Мінку дым пускаў? —</p>
<p>Вадзянік наш прагне буры,</p>
<p>Вадзянік жа сам не курыць:</p>
<p>У вадзе набухне</p>
<p>Папяроска — стухне...</p>
<p>Спамінае грозна:</p>
<p>Жонка дужа позна</p>
<p>У раку вярталася,</p>
<p>Весела смяялася:</p>
<p>Мо тады, дарэчы,</p>
<p>Мінка йшла са стрэчы?</p>
<p>Зноў абнюхае сыноў</p>
<p>І усіх агледзіць зноў...</p>
<p>Пяць, як ёсць, вадзянікі,</p>
<p>Ну а шосты — не такі:</p>
<p>Пахне хатай новаю,</p>
<p>Стружкаю смаловаю...</p>
<p>А хай яно спрахне —</p>
<p>Чалавекам пахне!</p>
<p>Папрыціхлі ў рэчцы ўсе —</p>
<p>Вадзянік раку трасе,</p>
<p>Барадой зялёнаю,</p>
<p>Нібы злосць ягоная.</p>
<p>— Разбуру я ўсё датла!..</p>
<p>Дзе ж, русалка, ты была</p>
<p>І куды хадзіла?</p>
<p>Мінка, з кім блудзіла?..</p>
<p>Мінка ціхенька глядзіць,</p>
<p>Мінка плача цененька</p>
<p>І спалохана сядзіць,</p>
<p>Нібы мыш пад венікам!</p>
<p>Вінавата — праз карчы</p>
<p>Мінка бегала ўначы,</p>
<p>Калі слаўся морак,</p>
<p>Вунь на той пагорак.</p>
<p>Кіта дом там будаваў,</p>
<p>Кіта Мінку цалаваў.</p>
<p>Хлопец ведаў яе змалку —</p>
<p>І дзяўчынай, не русалкай.</p>
<p>Кіта — нават піва гнаў,</p>
<p>На вяселле ўсіх склікаў,</p>
<p>Ды... раптоўная замінка —</p>
<p>Вадзянік сасватаў Мінку...</p>
<p>А цяпер вось вадзянік</p>
<p>Аж шалее... Чуеш, крык:</p>
<p>— Пакараю я цябе,</p>
<p>Праганю я ад сябе —</p>
<p>Да сваіх жа — марш! — людзей,</p>
<p>Пажыві там у бядзе:</p>
<p>Я цябе караю —</p>
<p>Людзям зноў вяртаю.</p>
<p>Хай цябе абсушыць неба...</p>
<p>Ну а Мінцы гэта й трэба!</p>
<p>Мінка к Кіту з рэчкі йдзе,</p>
<p>За руку сынка вядзе,</p>
<p>Сын глядзіць адкрыта —</p>
<p>Выліты ўвесь Кіта...</p>
<p>Ад варот рыпучых —</p>
<p>Кіта ім насустрач.</p>
<p>Пахне ён махоркаю —</p>
<p>Дымнаю і горкаю...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>