<div class="container">
<div class="book-utils">
<div id="qrcode"></div>
<a href="/Janka_Sipakou/Kolisniaja_svarka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Колішняя сварка -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Колішняя сварка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Доўга я заснуць не мог...</p>
<p>Мулка мне было на сене,</p>
<p>Гэтак свежа пах мурог,</p>
<p>Бы ў парні кляновы венік.</p>
<p> </p>
<p>Пад страхой, бы ў лазні дух,</p>
<p>Венік млява лісце звесіў...</p>
<p>Адчыняць акно іду</p>
<p>На някратанай завесе.</p>
<p> </p>
<p>Прарыпела і сюды</p>
<p>Поўню з вуліцы пусціла.</p>
<p>Нарабіў сабе бяды,—</p>
<p>Не прымусіш спаць і сілай.</p>
<p> </p>
<p>Недзе ж грае гарманіст,</p>
<p>Не ўгамоніцца да ранку.</p>
<p>А хлапцы пяюць пад свіст</p>
<p>Пра няверную каханку.</p>
<p> </p>
<p>Чэрці... Хоць устань і кроч</p>
<p>На іх песні-весялункі...</p>
<p>Захмялела нават ноч</p>
<p>Там ад шчырых пацалункаў.</p>
<p> </p>
<p>Так я і не звёў вачэй,</p>
<p>П’яны быў тады без чаркі.</p>
<p>…..........................................</p>
<p>Шмат было такіх начэй</p>
<p>Пасля кожнай нашай сваркі.</p>
<p> </p>
<p>Што ж рабіла ты ў той час?</p>
<p>Можа, дужа моцна спала?</p>
<p>Жонка кажа мне ў адказ:</p>
<p>— Дурань, я цябе чакала...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>