<div class="container">
<div class="book-utils">
<div id="qrcode"></div>
<a href="/Janka_Sipakou/Budoula.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Будоўля -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Будоўля</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Беларуская балада. XVII стагоддзе</p>
<p> </p>
<p>Што ж, цесляры, невясёлыя —</p>
<p>Сякера аж падае з рук?</p>
<p>Што апусцілі вы голавы,</p>
<p>Сумна глядзіце на зруб?</p>
<p> </p>
<p>Бёрны усцягвайце новыя</p>
<p>І заразайце вуглы...</p>
<p>Хораша пахне будоваю,</p>
<p>Стружкамі ў кроплях смалы!</p>
<p> </p>
<p>Дзе ж ваша радасць з уцехаю?</p>
<p>Вунь як святлее вакол!</p>
<p>Над магілёўскімі стрэхамі</p>
<p>Ў неба ірвецца касцёл.</p>
<p> </p>
<p>Сцены вышэюць касцёльныя,</p>
<p>Кладзецца вянец на вянец</p>
<p>Бёрнамі жоўтымі смольнымі</p>
<p>З вашых жа хат і з сянец.</p>
<p> </p>
<p>Касцёл узнімаецца нанава —</p>
<p>Хаты ніжэй і ніжэй:</p>
<p>Кузьмова, Пятрова, Раманава</p>
<p>Раскрыты да самых дзвярэй.</p>
<p> </p>
<p>Бёрны, што млелі пад кроквамі,—</p>
<p>Аж у падмурак ляглі,</p>
<p>А што рыпелі пад крокамі —</p>
<p>На завянчэнне пайшлі.</p>
<p> </p>
<p>Што ж, цесляры, невясёлыя?</p>
<p>Паўстання не здзейсніўся план...</p>
<p>Што апусцілі вы голавы,</p>
<p>Пётра, Кузьма і Раман?</p>
<p> </p>
<p>Кроквы вяжыце і лаціны,</p>
<p>Ладзьце вянок пад страхой.</p>
<p>Ды спаласніце улазіны</p>
<p>Конаўкай брагі якой...</p>
<p> </p>
<p>Нельга. За кожнай саломінай</p>
<p>Сочыць ахоўнікаў шмат:</p>
<p>Рубяць паўстанцы хароміну</p>
<p>З родных разбураных хат.</p>
<p> </p>
<p>І ўсё ж, напачатку нясмела так,</p>
<p>Ціхенька — Божа баронь! —</p>
<p>У стружках, як мятлушка белая,</p>
<p>Закапашыўся агонь.</p>
<p> </p>
<p>Вось яна, радасць з уцехаю,—</p>
<p>Гляньце, як светла вакол:</p>
<p>Над магілёўскімі стрэхамі</p>
<p>Ў неба шугае касцёл,</p>
<p>Новы палае касцёл...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>