<div class="container">
<div class="book-utils">
<div id="qrcode"></div>
<a href="/Janka_Sipakou/Zvanni.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Званні -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Званні</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Харвацкая балада. XVIII стагоддзе</p>
<p> </p>
<p>Мы ўдзячны, капітан Мікашыновіч,</p>
<p>Што вы не гэткі, як усе харваты,</p>
<p>Што разумееце нас, немцаў, лепш за іншых</p>
<p>І, калі свой народ не тое робіць,</p>
<p>Вы смеласць маеце яго не падтрымаць.</p>
<p>А то, вы бачыце, паўсталі гранічары —</p>
<p>Не даспадобы ім усім прыйшлося,</p>
<p>Што імператрыца Тэрэзія Марыя</p>
<p>У Банскую Харвацію прыслала</p>
<p>Для плугароў дзве тысячы мундзіраў</p>
<p>Нямецкіх, новых. Вы ж вось зразумелі,</p>
<p>Што нельга без мундзіраў абысціся,</p>
<p>Калі ствараеш новыя палкі —</p>
<p>Для вашай жа, вядома, абароны.</p>
<p>Чаму ж яны ўсе скардзіцца ўзяліся,</p>
<p>Што няма чым плаціць ім за мундзіры?!</p>
<p>А калі ў тых, хто не агораў грошай,</p>
<p>Пачалі браць і прадаваць жывёлу,</p>
<p>Каб было ўсё ж за што купіць мундзіры,</p>
<p>То і загаласілі — іх, бач, зневажаюць!</p>
<p>Ім абясконьванне здалося страшным здзекам,</p>
<p>Маўляў, хто ведае, той разумее добра,</p>
<p>Што не бывае селяніна без каня.</p>
<p>Абраза, ганьба!</p>
<p>Бач, для афіцэраў</p>
<p>Найлепшыя ў іх адбіраюць землі,</p>
<p>Дзе яны самі ўласнымі рукамі</p>
<p>Павінны ставіць новыя дамы</p>
<p>Для тых, каго спрадвеку ненавідзяць.</p>
<p>Няўдзячныя, няўдзячныя сяляне!</p>
<p>Замест таго каб багавець прад намі</p>
<p>І дзякаваць за ласку і за клопат,</p>
<p>Яны клянуць злашчасныя мундзіры</p>
<p>І супраць іх паўстанне паднялі.</p>
<p>Правадыры свае, зірні, знайшліся,</p>
<p>Да зброі клікнулі.</p>
<p>І гэты</p>
<p>Былы кнез Тодар Кіук, самазванец</p>
<p>(Дарэчы, ён жа, знаю, ваш пляменнік),</p>
<p>Прызнаўся сам правадыром народа,</p>
<p>Такую ўладу ўпэўнена прысаміў,</p>
<p>Нібы наноў укняжыўся, нягоднік,</p>
<p>Абтупаў усе вёскі Банавіны,</p>
<p>Рыхтуючы да бунту гранічар.</p>
<p>Ну і пляменнічка ж вы мелі!</p>
<p>І як добра,</p>
<p>Што вы злавіць яго дапамаглі нам,</p>
<p>Зазваўшы да сябе дадому,—</p>
<p>Нібыта для сакрэтных перамоў.</p>
<p>Таксама імператар мне знайшоўся!</p>
<p>Няхай, няхай, зламыснік, зразумее,</p>
<p>Што за мянушку «правадыр» заўсёды</p>
<p>Плаціць даводзіцца высокаю цаною —</p>
<p>Хутчэй за ўсё жыццём.</p>
<p>Пляменніка,</p>
<p>Як і папа яго Піліпа Трбуховіча,</p>
<p>Як іншых пералоўленых паўстанцаў</p>
<p>Чакае вісельня.</p>
<p>Дарэчы,</p>
<p>Я шчыра дзякую, як немец, вам за помач.</p>
<p>Не ён, а вы харват, харват сапраўдны,</p>
<p>І я віншую вас з чарговым званнем,</p>
<p>Маёр Мікашыновіч!</p>
<p>А палкоўнік</p>
<p>Мікашыновіч, кажуць, яшчэ болей,</p>
<p>Яшчэ люцей сваё ўсё ненавідзеў,</p>
<p>Як ваўкалак, накідваўся на край свой</p>
<p>І, вырачнік, адрынуты народам,</p>
<p>Зацята ваяваў супроць яго.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>