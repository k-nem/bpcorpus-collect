<div class="container">
<div class="book-utils">
<div id="qrcode"></div>
<a href="/Janka_Sipakou/Patop.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Патоп -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Патоп</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Скавышамі прапахлы,</p>
<p>Бацька прыехаў на полудзень.</p>
<p>І ў хаце — адразу патоп...</p>
<p>Першай адчула гэта кошка.</p>
<p>Яна замітусілася, замяўкала</p>
<p>І пачала да чагосьці падазрона прынюхвацца.</p>
<p>Потым,</p>
<p>Затопленыя па самыя макаўкі,</p>
<p>Зарадаваліся дзеці</p>
<p>І забегалі па хаце.</p>
<p>Затым, услухаўшыся,</p>
<p>Захвалявалася малое ў калысцы —</p>
<p>Да яго дайшло толькі цяпер.</p>
<p>Дабраўся патоп і да самога бацькі,</p>
<p>І той з асалодаю зафыркаў,</p>
<p>Нібы купаючыся...</p>
<p>А хату ўсё затапляла і затапляла.</p>
<p>Хутка патоп прасачыўся і затапіў сенцы.</p>
<p>І вось ужо праз шчыліны з хаты,</p>
<p>Як з дзіравай лодкі,</p>
<p>Цэдзіцца ён на вуліцу...</p>
<p>Затапляе дрэвы,</p>
<p>Сінічак на іх,</p>
<p>Падымаецца пад самыя воблакі</p>
<p>Гэты прыемны патоп —</p>
<p>Пах капусты, шкваркі, куляшу, каўбасы.</p>
<p>Аж свярбяць насы ад такога патопу,</p>
<p>На які раздобрылася сялянская печ...</p>
<p>А ў хаце —</p>
<p>Як збавенне,</p>
<p>Як выратавальны круг,</p>
<p>Бацькаў загад:</p>
<p>— Дзеці, за стол!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>