<div class="container">
<div class="book-utils">
<div id="qrcode"></div>
<a href="/Janka_Sipakou/Absurd.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD Edition: Сіпакоў Я. Тыя, што ідуць: Кніга прытчаў. – Мінск, Мастацкая літаратура, 1993. – с. 125-129 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1993 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Абсурд -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Абсурд</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>І вось так, ці чуеце, бывае ў жыцці.</p>
<p>Гармонік аж заходзіцца, аж якоча — вельмі яму весела і радасна. Тыя, што танцуюць, ледзь паспяваюць за ім, а ён усё прыспешвае іх, змушае кружыцца ўсё хутчэй і хутчэй. Нібы юркі, адно толькі таропка перабіраючы нагамі, каб не ўпасці, кружацца мужчыны, а вакол іх лятаюць, як невагомыя, жанчыны ў святочных рознакалёрных сукенках — шаўкі і крэпдэшыны, здаецца, выцеснілі паветра, запоўнілі сабою ўсю хату і, нібы тыя вееры, павяваюць на разгарачаныя твары лёгкім, прыемным ветрыкам. Звіняць, шаргочуць шамкі на бубнах, яны таксама спяшаюцца, і таму здаецца, што гэта ў некага парвалася нітка з пацеркамі і тыя зараз, скачучы па падлозе, раскочваюцца ў розныя бакі. Пілікае скрыпка, ляскаюць абцасы і цокаюць абцасікі...</p>
<p>Сонечна! Светла! Весела! Святочна!</p>
<p>Смех і радасць усюды.</p>
<p>Вяселле ж!</p>
<p>Шчаслівыя маладыя таксама смяюцца. А каму ж, як не ім быць самымі шчаслівымі і самымі вясёлымі на сваім вяселлі?! Ім жадаюць светлай жыткі і дзяцей, вечнага кахання і багацця.</p>
<p>— Ну, пакажы, пакажы, Змітруха, які яна табе ручнік на змовінах падаравала?</p>
<p>— А навошта мне ручнік? — смяецца Змітруха. — Мне тое, што пад ручніком, трэба!</p>
<p>І ўсе таксама смяюцца разам з ім.</p>
<p>— А ты яму, Вольга, па трое штогод раджай, — жартуюць госці.</p>
<p>— Што гэта вы, цёткі, жадаеце? Хто ж іх, такіх маленькіх, калыхаць будзе, — зычліва ўсміхаецца нявеста, а жаніх дадае: — А дзе ж я вам столькі калысак набяруся?</p>
<p>Садзяць маладую на дзежку, пакрытую вывернутым кажухом, садзяць на воўну, каб багатая была — касматае, значыць, багатае! — а самі ўсё страшаць:</p>
<p>— Ой прыйдзем мы, Вольга, заўтра ў клець, каб на тваю кашулю паглядзець.</p>
<p>— Спозніцеся,—  жартуе нехта. — Сёння глядзіце.</p>
<p>Зноў усе рагочуць і крычаць:</p>
<p>— Горка!</p>
<p>Канечне ж, горка! Якое гэта вяселле можа абысціся без пацалунка! Ім і самім хочацца пацалавацца, але з прымусам — цікавей.</p>
<p>І вось маладыя ўжо адны ў крузе, яны пяшчотна абдымаюцца і застываюць у доўгім, шчаслівым і радасным, пацалунку.</p>
<p>А навокал іх госці спяваюць вясельныя песні:</p>
<p> </p>
<div class="POETRY">
<p>Звіўся хмель з вольхаю,</p>
<p>Злюбіўся Змітрачка з Вольгаю.</p>
</div>
<div class="CLEAR"></div>
<p> </p>
<p>Жаніх і нявеста, здаецца, не бачаць гасцей, не чуюць іх спеваў. А тыя аж заходзяцца каля іх:</p>
<p> </p>
<div class="POETRY">
<p>Стукнула, грукнула на дварэ.</p>
<p>— Ой, паглядзі, маманька,</p>
<p>Ці не па мяне?</p>
<p> </p>
<p>— Па цябе, дачушачка, па цябе.</p>
<p>— Схавай мяне, маманька,</p>
<p>За сябе!</p>
<p> </p>
<p>— Не буду, дачушачка, хаваці,</p>
<p>Трэба цябе сёлета</p>
<p>Аддаці.</p>
<p> </p>
<p>Та-ра-ра калёсачкі, та-ра-ра,</p>
<p>Ой, павезлі Вольгачку</p>
<p>Са двара.</p>
</div>
<div class="CLEAR"></div>
<p> </p>
<p>Потым нехта спахопліваецца:</p>
<p>— Чакайце, а ці не здаецца вам, што яны завельмі доўга цалуюцца?</p>
<p>— Ага, зліпліся. Не разадраць. Заканчвайце хутчэй, а то вусны папсуяце... Не будзе чым есці.</p>
<p>— Яны ўжо самі не могуць...</p>
<p>— А давайце мы ім паможам!</p>
<p>Хапаюцца за жаніха і нявесту, цягнуць іх у розныя бакі. Маладыя нарэшце адрываюцца адно ад аднаго — вусны ад вуснаў, рукі ад рук, цела ад цела — і падаюць разам з жартаўнікамі ў круг.</p>
<p>Зноў стаіць такі рогат, што некаторыя аж за жываты хапаюцца.</p>
<p>І тут маладуха раптам пахмурнее.</p>
<p>— Я хачу туды, — ціха кажа яна жаніху.</p>
<p>— Тады пайшлі, — згаджаецца той і таксама робіцца задумлівы.</p>
<p>Яны выходзяць з хаты, дзе, ні на што не зважаючы, за спіною ў іх грыміць, як і да гэтага, вяселле — людзі смяюцца, спяваюць, радуюцца.</p>
<p>За імі выходзяць шаферы і шаферкі.</p>
<p>Дзіўна, але і ў іх паволі, паступова закрываюцца адкрытыя шчырым смехам раты, пахмурнеюць, прымаючы зажураны выгляд, толькі што вясёлыя твары, тухнуць вочы.</p>
<p>Яны моўчкі ідуць пасярод вуліцы. Смех і гоман вяселля ўсё далеюць і далеюць, усё цішэюць і цішэюць, пакуль, нарэшце, і зусім не знікаюць.</p>
<p>Яны ідуць нібы ў нейкім вакууме. Ні слова, ні зыку, ні голасу — як усё роўна хто выключыў гук.</p>
<p>Калі праз некалькі хат зварочваюць у расчыненыя веснічкі, скруха і жалоба гняце зусім засмучаныя твары.</p>
<p>Дзверы ў хату адчынены, і ўсе заходзяць туды, нібы правальваюцца ў якую цёмную яміну — цішыня тут стаіць такая, што аж ломіць ад яе ўвушшу.</p>
<p>Пакуль тыя, што зайшлі, прыглядаюцца да хаты, не чуваць ні гуку, ні ўсхліпу, ні шораху. Толькі ўсюды цемра, усюды крэп — чорныя хусцінкі, чорныя сукенкі, чорныя пінжакі. Як недарэчна выглядае тут белае вясельнае плацце маладой!</p>
<p>І раптам цішыня як узарвалася плачам.</p>
<p>— А мой жа ты сыночак! А мой ты саколік! А мой ты памочнічак! А хто ж нашай кароўцы сена накосіць? А хто ж нашай печачцы дроўцаў насячэ? А ты ж мне за свае дваццаць гадочкаў і здоўжыцца не паспеў. А я ж табой не налюбавалася яшчэ, не нарадавалася.</p>
<p>Маці ўпала галавою на труну і зайшлася ў бязгучным рыданні. Побач з ёю сёй-той таксама сморгаў носам, сёй-той ціха плакаў, а некаторыя ўжо, не хаваючыся, галасілі ўчуткі.</p>
<p>— А мая ж ты крывіначка! — зноў ачулася маці. — А навошта ж цябе адзелі, як пад вянец, сёння. А ты ж збіраешся зусім у іншую дарожачку.</p>
<p>Маладая выпадкова зірнула на сябе і адчула, як пачалі падымацца на галаве валасы: яе белая святочная сукенка стала зусім чорнаю!</p>
<p>Зараз галасілі ўжо ўсе — і тыя, што сядзелі ля труны раней, і тыя, што толькі прыйшлі. Плакаў жаніх, усхліпвалі шаферкі, рыдала, як не трацячы прытомнасць, нявеста.</p>
<p>І толькі нябожчык, малады і прыгожы хлопец, ляжаў ціхі і спакойны — зараз яму ўжо было ўсё роўна: плачуць ля труны ці смяюцца.</p>
<p>І, нібы адчуўшы гэта, нявеста выцерла раптам слёзы хусцінкаю і сказала жаніху — так ціха, што, здаецца, і на гэты раз ніхто яе не пачуў:</p>
<p>— Сходзім туды?</p>
<p>— Сходзім,— таксама аднымі вуснамі адказаў жаніх.</p>
<p>Яны паволі выйшлі з хаты, не спяшаючыся, мінулі веснічкі і пайшлі зноў вуліцаю — толькі ўжо ў другі бок. За імі цягнуліся шаферы і шаферкі. А за іхнімі спінамі аж разлягаліся плач, стогн, рыданне. Яны адыходзіліся ад жалобнай хаты, галашэнне ўсё цішэла і цішэла, пакуль і зусім не змоўкла. Затое з кожным крокам усё грамчэй і грамчэй чуваць былі песні і смех — гэта зноў вяртала іх да жыцця вяселле.</p>
<p>З вачэй паволі сыходзіла імгла смутку, весялелі твары, растуляліся сціснутыя ў адчаі вусны.</p>
<p>Каля самай хаты ў маладой нехта спытаўся:</p>
<p>— Вольга, а навошта гэта ты пераапранулася ў чорнае?</p>
<p>Яна зірнула на сваю святочную сукенку і нічога не адказала, адно толькі паціснула плячыма: нявеста бачыла, як сукенка хоць і павольна, але ўсё ж увачавідкі святлее.</p>
<p>У хаце нічога не змянілася: тут было весела і шумна. Як і раней, заліваўся гармонік, бухалі бубны, шаргаталі шамкі, нібы рассыпаліся па падлозе абцасы і абцасікі. Людзі спявалі і рагаталі, радаваліся і весяліліся, і ніхто, здаецца, не ўбачыў, што маладых столькі часу не было на вяселлі.</p>
<p>— Вальс для жаніха і нявесты! — гучна абвясціў гарманіст, і яны, хочаш ці не хочаш, адны апынуліся ў крузе і мусілі танцаваць. Паплылі ў ціхім, пяшчотным танцы, і — дзіва дзіўнае! — гэты танец вярнуў ім весялосць і спакой.</p>
<p>Які шматмерны чалавек! У ім суседзяцца гора і радасць, плач і весялосць.</p>
<p>Калі яны скончылі танцаваць, нявеста, падбіраючы рукою падол, убачыла, што яе вясельнае плацце зноў стала белае, як і да гэтага.</p>
<p>Маладыя ўжо ўсміхаліся, і калі ім зноў закрычалі: «Горка!», шчыра абняліся і нязмушана, з асалодаю пацалаваліся.</p>
<p>Да іх вярнулася весялосць — яны нібыта забыліся пра тое, што бачылі ў іншай хаце, у іншым канцы вёскі — жаніх і нявеста зараз ужо спявалі і весяліліся разам з усімі.</p>
<p>Але праз нейкі час маладуха зноў шапнула жаніху:</p>
<p>— Пойдзем туды!</p>
<p>На гэты раз яна не пыталася, а сцвярджала, быццам загадвала, і жаніх адразу згадзіўся з ёю:</p>
<p>— Пойдзем.</p>
<p>І зноў той жа шлях з аднаго канца ў другі — ад нестрыманай весялосці да зацятага адчаю, тая ж мяжа пасярод вёскі, дзе заціхаюць смех і песні і нараджаюцца плач і галашэнне.</p>
<p>У хаце ўсё было як і перад гэтым. Ляжаў спакойны і абыякавы да ўсяго нябожчык, а над ім галасіла, залівалася слязамі маці:</p>
<p>— А мой ты сыночак! А на каго ж ты мяне пакідаеш...</p>
<p>Ёй падгалошвалі ўсе іншыя, хто знаходзіўся ў хаце.</p>
<p>На вуліцы нехта гучна засмяяўся, і гэта тут здалося нечым вельмі абразлівым, нават кашчунным. Твар у маці яшчэ больш пачарнеў, перакасіўся, і яна загаласіла гучней:</p>
<p>— А мой жа ты сыночак!</p>
<p>На гэты раз белая сукенка маладухі пачарнела зусім хутка — каб не адрознівацца ад іншых жалобніц, каб не вылучацца сярод крэпу.</p>
<p>Але, наплакаўшыся, нагаласіўшыся, нявеста зноў спыталася ў жаніха:</p>
<p>— Вернемся туды?</p>
<p>— Вернемся, — і на гэты раз, не спрачаючыся, падтрымаў яе малады.</p>
<p>А колькі было такіх вяртанняў за ўвесь вялікі-вялікі летні дзень! Калі тухлі вочы і калі яны загараліся, калі слёзы сціскалі горла і калі з таго ж самага горла вылятаў смех і прасілася песня, калі белая вясельная сукенка рабілася чорнаю, жалобнаю, а затым зноў назвоч бялела.</p>
<p>Маладуха смяялася на вяселлі і плакала на хаўтурах. А што ж ты будзеш рабіць, як жыццё павернецца да цябе вось такім бязлітасным бокам!</p>
<p>Калі ўжо вяселле было зусім гатовае, калі ўсім родзічам паслалі тэлеграмы і запрашэнні, за дзень да чыну брат маладой паехаў на матацыкле па апошнюю скрынку гарэлкі і разбіўся ў дарозе.</p>
<p>Вось так і сутыкнуліся ў адной сям’і жалоба і весялосць, гора і радасць.</p>
<p>Выдавалі сястру і аддавалі брата. Сястру — замуж, а брата — зямлі і назаўсёды.</p>
<p>Вырашылі і вяселле, і хаўтуры рабіць адначасова — у адзін дзень. Бо і нябожчыка ўлетку трымаць доўга нельга, і вяселле няма як адкладваць: і госці паз’язджаліся, і прадукты панакуплены — папсуюцца... Вядома, на вяселлі звычайна смяюцца, а маладая, вярнуўшыся аднойчы ад брата, не вынесла бесклапотнага, гучнага смеху гасцей і загаласіла гэтак жа, як маці над труною:</p>
<p>— А брацечка ж ты мой родненькі! А гэта ж я, дурніца, цябе загубіла!</p>
<p>Адразу сціхлі смех і песні, замоўклі людзі, спыніўся гармонік, перастала пілікаць скрыпка, супакоіліся шамкі, знямеў бубен. І ў гэтую хвіліну, мусіць, ніхто б не змог разабрацца, што тут спраўляюць — вяселле ці хаўтуры.</p>
<p>А маладая плакала ўсё гучней, усё адчайней.</p>
<p>Што ж, дзе плачуць, там, канечне, не смяюцца, а дзе смяюцца, там можна часам і паплакаць...</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>