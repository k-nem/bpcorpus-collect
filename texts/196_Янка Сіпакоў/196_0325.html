<div class="container">
<div class="book-utils">
<div id="qrcode"></div>
<a href="/Janka_Sipakou/Miacyk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Мячык -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Мячык</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Польская балада. ХХ стагоддзе</p>
<p>Скача мячык, скача мячык,—</p>
<p>Паспрабуй ты дагані!</p>
<p>За калючым дротам мячык</p>
<p>Скача весела ў гульні.</p>
<p> </p>
<p>Ах, які харошы дзядзька,</p>
<p>Хоць і немец:</p>
<p>Пагуляць даў мяч-прысядзьку,</p>
<p>Мяч-шаленец.</p>
<p>Дзядзька ж доктар. Ну, а дзеці</p>
<p>Добра знаюць,</p>
<p>Дактароў благіх на свеце</p>
<p>Не бывае.</p>
<p>Дактары заўжды вясёлыя</p>
<p>Прыходзяць</p>
<p>І хваробы ўсе уколамі</p>
<p>Выводзяць...</p>
<p> </p>
<p>Скача мячык, скача мячык,—</p>
<p>Паспрабуй ты дагані,</p>
<p>Калі ў роце, апроч плачу,</p>
<p>Ні халоднай, ні гарачай</p>
<p>Ежы не было ані.</p>
<p> </p>
<p>Ах, які харошы доктар</p>
<p>Немец гэты —</p>
<p>Абяцае місу ўкоптар</p>
<p>Бульбы грэтай...</p>
<p>Падагрэтай — пасля ўколаў</p>
<p>Абяцае.</p>
<p>Ну ці скора тыя ўколы?!</p>
<p>Бо іх голад, бо іх голад</p>
<p>Так чакае...</p>
<p>Ну, а доктар кіпяціць, напэўна,</p>
<p>Шпрыцы,</p>
<p>Каб пры ўколах ім, малым,</p>
<p>Не заразіцца...</p>
<p> </p>
<p>Скача мячык, скача мячык,</p>
<p>Скача весела ў гульні.</p>
<p>Бульба ж варыцца — няйначай...</p>
<p>Пахне, мусіць, бульба смачна...</p>
<p>— Гэй, гані яго, гані!</p>
<p> </p>
<p>Колькі радасці наўкола —</p>
<p>Як чакаюць дзеці ўколаў!</p>
<p>Бегаць вучацца нанова</p>
<p>На нагах — сцяблінках кволых,</p>
<p>І смяяцца (зноў — нанова),</p>
<p>Як у садзіках вясёлых</p>
<p>Ці на перапынку ў школах.</p>
<p> </p>
<p>Ажывілі дзетак гульбы.</p>
<p>Скача мячык... Пахне бульба...</p>
<p>Мячык... бульба...</p>
<p>Бульба... мячык...</p>
<p>Скачуць...</p>
<p>.......................................................</p>
<p>А ты, хлапчанятка,</p>
<p>Чаму не смяешся з усімі</p>
<p>І не спрабуеш дагнаць</p>
<p>Развяселены мячык?</p>
<p>Чаму ты глядзіш на гульню тужліва,</p>
<p>Вачыма такімі —</p>
<p>Як плачаш.</p>
<p>Ідзі,</p>
<p>Дзядзя доктар табе вунь махае рукою...</p>
<p>Усё ўжо гатова —</p>
<p>Ад лякарства ўгінаецца столік...</p>
<p>— Я ведаю, вы забойца.</p>
<p>Мяне вы заб’еце.</p>
<p>І толькі за тое,</p>
<p>Што я поляк.</p>
<p>Вы — фашыст.</p>
<p>Вы ніякі не доктар.</p>
<p>Я ведаю добра таксама,</p>
<p>Што не лякарства,</p>
<p>А смерць гэтак доўга вы нам рыхтавалі.</p>
<p>Мама!</p>
<p>Пракляні гэты мячык, мама,</p>
<p>Які нам фашысты далі!</p>
<p>І выгукнуў смела хлопчык,—</p>
<p>Адкуль ён сабраў столькі сілы! —</p>
<p>Верш, што калісьці ў школе</p>
<p>хорам вучылі:</p>
<p>«Хто ты естэсь?</p>
<p>Поляк малы!</p>
<p>Які знак твуй?</p>
<p>Ожэл бялы!..»</p>
<p> </p>
<p>Скача мячык, скача мячык...</p>
<p>А дзяцей той крык спыніў.</p>
<p>За калючым дротам мячык</p>
<p>Скача сумна, не ў гульні,</p>
<p>Мячык, што гульні дзіцячай</p>
<p>Так бязлітасна зманіў...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>