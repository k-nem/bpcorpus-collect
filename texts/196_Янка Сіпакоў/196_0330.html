<div class="container">
<div class="book-utils">
<div id="qrcode"></div>
<a href="/Janka_Sipakou/Narviezskaja_balada.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Нарвежская балада -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Нарвежская балада</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Па гарадах,</p>
<p>з якіх снягі абтрэсены,</p>
<p>Як з крылаў цяжкіх матылька,</p>
<p>Чужыя словы ходзяць весела,</p>
<p>Трымаюць кветкі у руках.</p>
<p> </p>
<p>Па гарадах усёй Нарвегіі</p>
<p>Чужыя словы толькі й чуць,</p>
<p>Яны ідуць, як прывілегіі</p>
<p>І як захопнікі ідуць.</p>
<p> </p>
<p>За горы хочацца так дужа ім,</p>
<p>Дзе ў цеплыні,</p>
<p>сярод завей,</p>
<p>Сагрэтая рукамі дужымі</p>
<p>І адгароджаная сцюжамі,</p>
<p>Другая мова шчэ жыве.</p>
<p> </p>
<p>Яна пра вікінгаў расказвае</p>
<p>У песнях, як снягоў разгон:</p>
<p>Фіёрды з даўнішнімі назвамі</p>
<p>Прыводзіць у дзіцячы сон.</p>
<p> </p>
<p>І б’ецца між гарамі цеснымі</p>
<p>Жывога слова мужны дух,</p>
<p>А прыхадні</p>
<p>з сваімі песнямі</p>
<p>На горы прыступам ідуць.</p>
<p> </p>
<p>І вязнуць, дзе снягі глыбокія,</p>
<p>У гурбах тонуць з галавой...</p>
<p>Чужыя словы,</p>
<p>смелавокія,</p>
<p>Што трэба вам за той гарой?</p>
<p> </p>
<p>Вы дома радуеце слоўнікі,</p>
<p>А тут —</p>
<p>ды што вам гаварыць! —</p>
<p>Тут тролі — казачныя гномікі —</p>
<p>Назад вас спіхваюць з гары.</p>
<p>А горы ўсталі, як шаломнікі,</p>
<p>Дзе лезлі словы, як вужы...</p>
<p> </p>
<p>Скажыце, горы,</p>
<p>ёсць вам помнікі,</p>
<p>Што не пусцілі слоў чужых?</p>
<p> </p>
<p>Што ў гарадах,</p>
<p>дзе снег абтрэсены,</p>
<p>Як з крылаў лёгкіх матылька,</p>
<p>Свае ўжо словы ходзяць весела,</p>
<p>Сабраныя сваімі песнямі,</p>
<p>Трымаюць кветкі у руках.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>