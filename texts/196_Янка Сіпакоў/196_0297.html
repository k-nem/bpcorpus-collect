<div class="container">
<div class="book-utils">
<div id="qrcode"></div>
<a href="/Janka_Sipakou/Kvietka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Кветка -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Кветка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Яна ў супакаенні спала,</p>
<p>Пялёсткі склаўшы ў цнотным сне.</p>
<p>Нішто яе не хвалявала,</p>
<p>Нішто не вабіла яе.</p>
<p> </p>
<p>І раптам — дзіўнае ўзбуджэнне,</p>
<p>Нібы палашчылі вятры,</p>
<p>Бы чмель бахматы ў дзень вясенні</p>
<p>Паказытаў яе знутры.</p>
<p> </p>
<p>І нарадзіўшыся ў глыбінях,</p>
<p>Трымценне большала, расло,</p>
<p>Запаланіла мрояй сіняй</p>
<p>І, быццам промень, загуло.</p>
<p> </p>
<p>Раскрыла у дрымоце клейкай</p>
<p>Пялёсткі. Нібы самацвет,</p>
<p>Зірнула зрэнкаю з-пад вейкі</p>
<p>На чымсьці ўсхваляваны свет.</p>
<p> </p>
<p>І тут жа ўчула: па пялёстках</p>
<p>Прамень кунежліва правёў.</p>
<p>І узрушэнне, нібы лоскат,</p>
<p>Дайшло да самых каранёў.</p>
<p> </p>
<p>Стаіўшы радасна дыханне,</p>
<p>Праменьчык лашчыла святла,</p>
<p>Трымцела ўся і хвалявання</p>
<p>Ніяк суцішыць не магла.</p>
<p> </p>
<p>Яна дрыжэла, знемагала,</p>
<p>Непадуладная сабе,</p>
<p>І промень ласкава хавала</p>
<p>Усё глыбей, усё глыбей.</p>
<p> </p>
<p>Ёй стала гэтак светла ў стоме</p>
<p>І ўцешна — сіл няма трываць.</p>
<p>І захацелася той промень</p>
<p>На ўсё жыццё ў сабе схаваць.</p>
<p> </p>
<p>Яна звяла пялёсткі млява</p>
<p>У насалодным забыцці...</p>
<p>І стала прывіднаю ява,</p>
<p>І стала горача ў лісці.</p>
<p> </p>
<p>І доўга стомлена трымцела,</p>
<p>Супакойваючы кроў,</p>
<p>Ахалоджваючы цела,</p>
<p>Заціхаючы наноў.</p>
<p> </p>
<p>Жыла шчаслівым прадчуваннем,</p>
<p>Надзеяй, што як жар пячэ:</p>
<p>Каб заўтра гэта хваляванне</p>
<p>Паўтарылася яшчэ.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>