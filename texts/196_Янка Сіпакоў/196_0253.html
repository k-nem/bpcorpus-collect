<div class="container">
<div class="book-utils">
<div id="qrcode"></div>
<a href="/Janka_Sipakou/Da_bijahrafii_majho_naroda_III.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Да біяграфіі майго народа. ІІІ -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Да біяграфіі майго народа. ІІІ</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Народзе мой, народзе!</p>
<p>І як ты толькі выжыў!</p>
<p>Ты ж мог звар’яцець.</p>
<p>Зайсціся ад плачу і гора.</p>
<p>Задыхнуцца ад крыку.</p>
<p>Памерці ад нянавісці</p>
<p>Пасярод звар’яцелага агню,</p>
<p>Які, з паразяўлянымі пашчамі,</p>
<p>Вартуюць аўчаркі, аўтаматы і...</p>
<p>Людзі.</p>
<p>Народзе мой, народзе!</p>
<p>Жудасна ўявіць нават,</p>
<p>Што рабілася ў тваіх спаленых вёсках,</p>
<p>У дымных хатах, хлявах і стадолах?</p>
<p>Што гаварылі дзеці,</p>
<p>Задыхаючыся полымем і дымам?</p>
<p>(Відаць, прасілі адпіхнуць ад іх агонь.)</p>
<p>Што рабілі дарослыя?</p>
<p>(Відаць, яны абгарэлымі рукамі</p>
<p>Трымалі палаючыя стрэхі —</p>
<p>Каб тыя не абваліліся</p>
<p>На дзіцячыя галоўкі,</p>
<p>І, мёртвыя, паміралі яшчэ раз —</p>
<p>У агні.)</p>
<p>Народзе мой, народзе!</p>
<p>Ты ж мог пасля гэтага</p>
<p>Зрабіцца чалавеканенавіснікам.</p>
<p>Здавалася б,</p>
<p>Хіба можна пасля такога смяяцца?</p>
<p>Жахліва!</p>
<p>Цалавацца?</p>
<p>Блюзнерства!</p>
<p>Сябраваць?</p>
<p>Немагчыма!</p>
<p>А ты застаўся дабрадушны,</p>
<p>Шчыры і ветлівы —</p>
<p>Такі, як і да вайны.</p>
<p>Ты зноў сябруеш з людзьмі,</p>
<p>Запрашаеш іх у госці.</p>
<p>І нават немцам гаворыш:</p>
<p>— Калі ласка, суседзі, паедзем у Хатынь...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>