<div class="container">
<div class="book-utils">
<div id="qrcode"></div>
<a href="/Janka_Sipakou/Kantrabanda.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD CreationYear: 1971? -->
<!-- HEADER_FIELD FirstPublicationYear: 1971 -->
<!-- HEADER_FIELD SectionAuthor: Баляды -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Кантрабанда -->
<!-- HEADER_FIELD Uploaded: 2011-06-21T16:00:03 -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Кантрабанда</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Беларуская балада. XVI стагоддзе</i></p>
<p> </p>
<p>Стаміліся белыя коні і цёмнымі сталі ад поту,</p>
<p>Стаміліся бомы звінець пад дугою —</p>
<p>Матляліся ўжо неахвотна,</p>
<p>Ахрыпла іх песня — яна наглыталася пылу</p>
<p>І ўжо задыхалася ўся,</p>
<p>Калі варта рыплівую брычку спыніла,</p>
<p>Дзе кожнае кола візгліва жаданага дзёгцю прасіла..</p>
<p>— Гэй, што ты вязеш праз граніцу? —</p>
<p>Чужая злавалася мова,</p>
<p>Пыталася варта сурова,</p>
<p>Шукала упарта ахова,</p>
<p>Шукала яна кантрабанду</p>
<p>У брычцы, як позняя восень, парожняй,—</p>
<p>Не верыла,</p>
<p>Што праз граніцу парожнімі ездзіць можна.</p>
<p>— Дык што ты вязеш?</p>
<p>— Вы ж бачыце самі — нічога.</p>
<p>— А можа, схаваў што?</p>
<p>— Навошта? Пабойцеся Бога —</p>
<p>Вы бачыце ўсё, што са мною...</p>
<p>— Ясна адно,— галадранцы!</p>
<p>Ездзяць тут розныя швэнды,—</p>
<p>ахова ўжо стала злавацца.—</p>
<p>А можа, ты кнігі вязеш? Бо з Прагі тут нейкі Скарына</p>
<p>Кнігі злаўчыўся вазіць на радзіму,</p>
<p>Якую чамусьці пакінуў.</p>
<p>— Кнігі?</p>
<p>Ад іх толькі зло...</p>
<p>Бэсцяць кнігі наш люд паспаліты...</p>
<p>— І ты супраць кніг, падарожны?!</p>
<p>Які малайчына, глядзі ты!</p>
<p>А ведаеш, думаю я, што прыйдзе часіна такая:</p>
<p>Нам скажуць Скарыну таго затрымаць,</p>
<p>І мы, будзь ты пэвен, яго затрымаем!</p>
<p>І кнігі тады мы яго</p>
<p>Папалім усюды ў краіне...</p>
<p>— Чакайце, а кнігі ж святыя, пра Бога...</p>
<p>Дык як жа паліць іх?..</p>
<p>— Павінен</p>
<p>Сказаць я табе, чалавеча,</p>
<p>Што ты — кацянятка сляпое:</p>
<p>Можна паліць і святое, калі нам загад ёсць на тое.</p>
<p>Ты знаеш, і Бога самога</p>
<p>Мы можам паслаць на спаленне,</p>
<p>Калі непрыдатным ён стане</p>
<p>Для нашага раптам малення...</p>
<p>Я веру, Скарыну таксама</p>
<p>Касцёр наш падсобіць на неба —</p>
<p>Асудзяць яго на спаленне нашчадкі...</p>
<p>— Так яму, неслуху, й трэба!</p>
<p>— Ну, едзь, падарожны...</p>
<p>Чакай, а хто там сядзіць у фурманцы?</p>
<p>— Гэта ж фурман мой.</p>
<p>— Бач, з форсам катаюцца нават такія,</p>
<p>як ты,— галадранцы!</p>
<p>Ну, едзь — не мазоль нам вачэй...</p>
<p> </p>
<p>Весялей зацілімкалі бомы,</p>
<p>Яны адпачылі крыху —</p>
<p>Дзе падзелася пыльная стома!</p>
<p>Спяшаўся дадому Скарына (а гэта быў ён — вы пазналі?).</p>
<p>Коней сцябалі абое —</p>
<p>І «пан», і «фурман» коней гналі.</p>
<p>Глядзеў на «фурмана» з усмешкай Скарына —</p>
<p>Усё-ткі правёз кантрабанду ён з Богам!</p>
<p>Бо гэты «фурман» — быў найлепшы друкар,</p>
<p>Украдзены ў караля самога.</p>
<p> </p>
<p>Ехаў Скарына Францыск друкаваць свае кнігі дома.</p>
<p>Цілімкалі</p>
<p>Весела</p>
<p>Бомы...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>