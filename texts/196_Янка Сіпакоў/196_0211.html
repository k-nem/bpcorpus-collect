<div class="container">
<div class="book-utils">
<div id="qrcode"></div>
<a href="/Janka_Sipakou/Adziniec.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Адзінец -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Адзінец</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Калі ў зубровым статку</p>
<p>яго мудрасці стане цесна,</p>
<p>Калі яму надакучыць</p>
<p>непатрэбная мітусня,</p>
<p>Ён ідзе ў лістападны шоргат —</p>
<p>у сваю пажоўклую песню,</p>
<p>Дзе дрэвы, нібы стагоддзі,</p>
<p>над кожнай казюркай звіняць.</p>
<p>Ён пакідае дзялянкі,</p>
<p>сагрэтыя матрыярхатам,</p>
<p>І матрыярхатам прапахлых</p>
<p>яшчэ маладых зубранят...</p>
<p>Ён будзе прыходзіць штовосень</p>
<p>сюды, бы ў вясельную хату,</p>
<p>Каб прагна кахаць і лашчыць</p>
<p>слухмяны матрыярхат.</p>
<p>Цяпер ён застацца хоча</p>
<p>толькі сам-насам з сабою,</p>
<p>Каб аднаму пераслухаць</p>
<p>невыразны ўспамінаў хор.</p>
<p>Можа, прымроіцца мамант,</p>
<p>з якім ледніковай парою</p>
<p>Побач яны выдзіралі</p>
<p>абледзянелы корм.</p>
<p>Ідзе ў свае ён стагоддзі,</p>
<p>дзе дрэвы, як вёрстаў цені,</p>
<p>Вядуць яго далей і далей —</p>
<p>у самы ціхі гушчар.</p>
<p>І яму саступаюць дарогу,</p>
<p>бы слугі, дзікі і алені.</p>
<p>Бачаць: ідзе, як філосаф,</p>
<p>іх непадробны цар.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>