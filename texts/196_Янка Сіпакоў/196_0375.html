<div class="container">
<div class="book-utils">
<div id="qrcode"></div>
<a href="/Janka_Sipakou/Pravady.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Правады -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Правады</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Яны аж прагнуліся ад навін</p>
<p>Ледзь не да снегу — халоднага пуху.</p>
<p>Шэпчуць ціхенька штосьці слупам,</p>
<p>А тыя, развесіўшы вушы, слухаюць:</p>
<p>— Што, на вяселле?</p>
<p>— Не, на наваселле</p>
<p>Просім!</p>
<p> </p>
<p>Яны гэтак беражна перадаюць,</p>
<p>Нібы само немаўлятка,</p>
<p>Весткі, што нехта ўжо дзедкам стаў,</p>
<p>А нехта зрабіўся бабкаю:</p>
<p>— Што, унучка?</p>
<p>— З унукам за ручку —</p>
<p>Двойня!</p>
<p> </p>
<p>І раптам вестка — буйная сляза</p>
<p>Пакацілася ціха па провадзе...</p>
<p>Замоўклі, задумаліся правады.</p>
<p>— Што? Не чуем! Што вы гаворыце?!</p>
<p>— Глядзі ты—смерць...</p>
<p>— Няўжо смерць?</p>
<p>Не можа быць...</p>
<p> </p>
<p>Маўчаць правады. А з другога канца</p>
<p>Даўно ўжо голас хвалюецца,</p>
<p>Прыспешвае радасцю правады:</p>
<p>— Алё! Няўжо вы там пазаснулі ўсе?</p>
<p>— Што, наваселле?</p>
<p>— Ды не — на вяселле</p>
<p>Клічам.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>