<div class="container">
<div class="book-utils">
<div id="qrcode"></div>
<a href="/Janka_Sipakou/Pahonia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Янка Сіпакоў -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Пагоня -->
<h2><a href="http://knihi.com/Janka_Sipakou/">Янка Сіпакоў</a></h2>
<h2>Пагоня</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Славацкая балада. XVII стагоддзе</p>
<p> </p>
<p>Аж задыхаліся двое —</p>
<p>Так улукаткі бягуць,</p>
<p>Не віжуючы дарогі,</p>
<p>Не шукаючы сцягу.</p>
<p> </p>
<p>Людзі дзівяцца — не знаюць,</p>
<p>Каму трэба памагчы:</p>
<p>Ці таму, хто уцякае,</p>
<p>Ці таму, хто ўслед імчыць.</p>
<p> </p>
<p>І рашаецца каторы:</p>
<p>Што тут доўга мудраваць,</p>
<p>Чалавек жа уцякае —</p>
<p>Памажы яму ўцякаць!</p>
<p> </p>
<p>Даганялу дай падножку.</p>
<p>Але той, што ўслед бяжыць,</p>
<p>Плача:</p>
<p>— Ён жа ў маіх дзетак</p>
<p>Хлеб з рук вырве.</p>
<p>Памажы!</p>
<p> </p>
<p>Значыць, іншаму падножку —</p>
<p>Хай зазнае сам багна!</p>
<p>Чалавек жа даганяе,</p>
<p>Памажы яму дагнаць.</p>
<p> </p>
<p>Але й той пачаў прасіцца:</p>
<p>— Уцяку — і я жыву.</p>
<p>Калі ж ён мяне дагоніць —</p>
<p>Адсячэ мне галаву.</p>
<p> </p>
<p>Паспрабуй тут разабрацца,</p>
<p>Што жыццё уткне яшчэ...</p>
<p>Памажы таму — дагоніць,</p>
<p>А другому — уцячэ.</p>
<p> </p>
<p>І давалі людзі сцежку,</p>
<p>Саступалі ўсе на край.</p>
<p>— Уцякай жа хутка, хутка!</p>
<p>— Ты ж, як можаш, даганяй!</p>
<p> </p>
<p>І не ведалі пакуль што,</p>
<p>Ачмурэлыя ад звад:</p>
<p>Хто ўцякае — той ахвяра,</p>
<p>Хто ўслед гоніцца — той кат.</p>
<p> </p>
<p>А па даўняй завядзёнцы</p>
<p>Хто з-пад вісельні збяжыць,</p>
<p>Хто ад ката адаб’ецца,</p>
<p>Будзе век свабодны жыць.</p>
<p> </p>
<p>Бег і клопат іх супольны,</p>
<p>Дай Бог вязню сілы шмат:</p>
<p>Уцячэ ён — стане вольны,</p>
<p>Але страціць працу кат.</p>
<p> </p>
<p>Не ўцячэ — і у ката зноўку</p>
<p>Праца з’явіцца ў руках,</p>
<p>Будзе зноў ён сеч галовы,</p>
<p>Задушыўшы свой жа страх.</p>
<p> </p>
<p>І бягуць, бядой з’яднаны,</p>
<p>Ва ўвесь дух, у дых увесь</p>
<p>Той, хто хоча жыць астацца</p>
<p>І хто хоча проста есць.</p>
<p> </p>
<p>Напрамкі яны спяшаюць,</p>
<p>Нават плот для іх не плот...</p>
<p>Дай жа вязню ногі, Божа!</p>
<p>Спатыкніся, жываглот!</p>
<p> </p>
<p>Бег слабее. Лес бліжэе —</p>
<p>Насалода для вачэй.</p>
<p>Вязень: скора, скора, скора...</p>
<p>Кат: хутчэй, хутчэй, хутчэй...</p>
<p> </p>
<p>Першы ў лес, як зай, ускочыў</p>
<p>Паспрабуй яго знайдзі!</p>
<p>Кат жа ў полі спатыкнуўся...</p>
<p>Божа мой — ужо адзін!</p>
<p> </p>
<p>І упаў ён, і заплакаў,</p>
<p>На ўвесь свет, як воўк, завыў</p>
<p>Бо чакалі хлеба дзеці,</p>
<p>Што апухлі ад травы!</p>
<p> </p>
<p>Але ўсё ж такі і ў ката</p>
<p>Радасць тлелася: «Жыві!» —</p>
<p>Хоць і будзе ён без хлеба,</p>
<p>Але ж будзе й без крыві.</p>
<p> </p>
<p>Мой шаноўны свет, віншую</p>
<p>Ад сягоння і навек:</p>
<p>Нарадзіўся у другі раз</p>
<p>Сын твой, свеце,— Чалавек!</p>
<p> </p>
<p>А папраўдзе, дык абодва</p>
<p>Нарадзіліся ў бядзе:</p>
<p>Той, хто мусіў быў памерці,</p>
<p>Ды і той, хто жыць хацеў.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>