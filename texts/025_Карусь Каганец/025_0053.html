<div class="container">
<div class="book-utils">
<div id="qrcode"></div>
<a href="/Karus_Kahaniec/Starazovy_kurhan_pjesa.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Карусь Каганец -->
<!-- HEADER_FIELD FilenameSuffix: pjesa -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme: Драматургія -->
<!-- HEADER_FIELD StyleGenre:  -->
<!-- HEADER_FIELD Title: Старажовы курган -->
<h2><a href="http://knihi.com/Karus_Kahaniec/">Карусь Каганец</a></h2>
<h2>Старажовы курган</h2>
<div style="height: 3rem"></div>
<!-- TOC_BEGIN -->
<a href="#chapter1">3'ява І</a><br/>
<a href="#chapter2">З’ява ІІ</a><br/>
<a href="#chapter3">З’ява III</a><br/>
<br/><br/>
<!-- TOC_END -->
<!-- BOOK_BEGIN -->
<p>АСОБЫ</p>
<p>Орка — шынкар.</p>
<p>Хэйна — яго дачка.</p>
<p>Ваявода.</p>
<p>Казанак Мікола.</p>
<p>Вульяна.</p>
<p> </p>
<h3><a id="chapter1"></a>3'ява І</h3>
<p>У мястэчку прасторная карчма. Чуваць топат, людскія галасы і пырханне коней. Орка кашляе ў бакоўцы; Хэйна глядзіць у акно, потым ідзе к дзвярам і ў дзвярах спатыкаецца з ваяводаю.</p>
<p>Ваявода (<i>уваходзячы, заступае Хэйне дарогу</i>). А, Хэйначка! Дакуль жа так бяжыш?</p>
<p>Хэйна. Няхай вяльможны пан мяне пусціць! Я, як дыхнуць, прыйду.</p>
<p>Орка (<i>выходзіць з бакоўкі, ляскае языком і кланяецца</i>). Ой-вай! Сцаслівы дзень — яснавяльмозны пан да нас! Я думаў, сто пан узэ запомніўся на старога Орку...</p>
<p>Ваявода. А вот бачыш, помню. Але на цябе, Орка, і старасці няма! (<i>Пачакаўшы</i>.) Мядок маеш?</p>
<p>Орка. Ой! Зацым, каб для такі ясны пан мёд не было! Е... файн, цымес! Як золата!</p>
<p>Ваявода (<i>казаку</i>). А ты, дурню, кабол нясі і торбу дай сюды! (<i>Казак выходзіць. К Орку.</i>) Ну, а дачкі замуж яшчэ не аддаеш?</p>
<p>Орка. Ой! Ясцэ цас, няхай тата з мама пацесыць. І замуз — трэба пасаг, а дзе яго ўзяць, як няма?</p>
<p>Ваявода. Ну, хіба ўжо і няма? (<i>Садзіцца за стол, гладзіць вусы, барабаніць пальцамі па стале, а далей кажа.</i>) Ну, што ж мёд бо?</p>
<p>Орка. Ураз! Вось узэ Хэйна нясе. (<i>Уваходзіць Хэйна з гляком</i>.) О, проса пана яснага пабачыць. Як золата! (<i>Налівае ў шклянку перад ваяводаю</i>.) Такі мёд яснамяльмозны пан нідзе не знайдзе. (<i>Уваходзіць казак з каболам і торбаю</i>.)</p>
<p>Ваявода (<i>смакуе</i>). Ну, гэта ўжо брэшаш! Але, само сабой, мёд нішто. (<i>П’е і закусывае</i>.) Вот, Орку, пайдзі ты, пастарайся, каб коні былі накормлены, і людзям гарэлкі дай. Чуеш?</p>
<p>Орка (<i>не спяшаючыся натачыў гарэлкі ў глячок і ўзяў чарку</i>). Ой, ураз! Сто ясны пан каза, усё будзе. (<i>Выходзіць</i>.)</p>
<p>Ваявода. Хэйна!</p>
<p>Хэйна. Што пан кажа?</p>
<p>Ваявода. Хадзі сюды! (<i>Хэйна падходзіць</i>.) Да хадзі ж бліжэй!</p>
<p>Хэйна (<i>падступіўшы шаг</i>). Ну? А навошта бліжэй? Я не глухая!..</p>
<p>Ваявода. Але я хачу з табою пагаварыць — чуеш?! Хадзі сядзь! (<i>К казаку</i>.) А ты, хам, чаго стаіш? Пайшоў да коней, жыва!</p>
<p>Хэйна. А можа, пан скажа яму гарэлкі даць?</p>
<p>Ваявода. Дай ды няхай убіраецца к бесу!</p>
<p>Хэйна. Чакай, Мікола! Хадзі, на выпі! (<i>Маргае яму, потым стала так, каб ваявода не бачыў, налівае ды, пакаштаваўшы, дае казаку</i>.)</p>
<p>Мікола (<i>выпіў адну чарку, другую ды, крэкнуўшы, абцёр тубы</i>). Дзякуй! (<i>Выходзіць</i>.)</p>
<p>Ваявода. Ну, хадзі, Хэйна, сядзь!</p>
<p>Хэйна. Дзякую! Які ясны пан да мяне ласкаў... Але як мне пры такім пану сядзець? Гэта ж усе смяяцца з яснага пана будуць.</p>
<p>Ваявода (<i>сярдуе</i>). Не тваё дзела! Ну!.. Вот так! (<i>Хоча абняць</i>.)</p>
<p>Хэйна (<i>адпіхае руку</i>). Ну, а на што рука? (<i>Пачакаўшы</i>.) Ой, тата ідзе! (<i>Вырываецца і адбягае за стойку. Уваходзіць Орка</i>.)</p>
<p>Ваявода (<i>моцна дыхае</i>). Ну? А што?</p>
<p>Орка. Ніцагутка! (<i>Азіраецца па карчме</i>.) Усё добра! Орка для яснавяльмозны пан і з-пад зямля дастане.</p>
<p>Ваявода (<i>падышоўшы і расчыніўшы дзверы, моцна гукае</i>). Гэй, Мікола! (<i>Казак убягае</i>.) Прыбяры гэта! (<i>Ваявода апраўляецца і выходзіць. Мікола збірае са стала, выносіць у стадолу кабол з торбаю і, вярнуўшыся, садзіцца на лаве. Орка ідзе ў каморку і, чуваць, моліцца богу. Хэйна кратаецца па карчме</i>.)</p>
<p>Хэйна (<i>падходзіць, садзіцца каля Міколы і ціха пытае</i>). Чаму гэта так доўга не відаць цябе было?</p>
<p>Мікола. Ездзіў ганцом к гетману да Вільні.</p>
<p>Хэйна. А я думала, што ты, можа, захварэў. Я дужа неспакойна была...</p>
<p>Мікола (<i>бярэ яе ўпол і кажа жартуючы</i>). Праўда? Няўжо ж ты мяне такі любіш?</p>
<p>Хэйна. Ой, а як такога малайца не любіць? (<i>Абнімае яго за шыю, і цалуюцца</i>.)</p>
<p>Мікола. Даў бы мне мой пан, каб убачыў, як я з табою абнімаюся!</p>
<p>Хэйна. А чаму ён сам лезе абнімацца?! Стары бугай гэты!</p>
<p>Мікола. А ты як ад яго вывернешся?</p>
<p>Хэйна. О, я яму дам рады! Я не ваша дзеўка, што ўсякі пан здзекуецца колькі хоча. (<i>Цалуюцц</i>а.)</p>
<p>Ваявода (<i>уваходзіць і, убачыўшы пацалункі, кажа</i>). Гэ, гэ, гэ! А ты, хаме, тут дзеўку баламуціць будзеш?! Вон!!! (<i>Ходзіць па карчме і моцна дыхае</i>.)</p>
<p>Хэйна (<i>пачакаўшы, зазірае ваяводу ў вочы, пасміхаецца</i>). Можа, ясны пане мёд піць будзе?</p>
<p>Ваявода. Адчапіся! (<i>Пачакаўшы</i>.) Хораша, хораша, Хэйна! Пабачым, што бацька на тое скажа? І з кім? З хамам, з халопам лядашчым?! Хораша!</p>
<p>Хэйна. Ну, няхай! А калі ясны пан з жыдоўкаю займаецца? Ну, што цяпер будзе?</p>
<p>Ваявода. Маўчы! (<i>Пачакаўшы</i>.) Дай мёду!</p>
<p>Хэйна. О, рэхт! І чаго там на каго злавацца?</p>
<p>Ваявода. Ну, я гэтаму мужыку не дарую!</p>
<p>Хэйна. Ой, чаму не?! Ясны пан усё можа. Бо хіба сам гетман і кароль нават пану нічога зрабіці не могуць... Але ці пан... такі ясны пан будзе такім глупствам займацца? Што такому пану можа абходзіцца, што мужык з жыдоўкаю пацалуюцца? Я ведаю, што гэта пан толькі жартуе. Пан — такі пан... вялікі пан...</p>
<p>Заслона.</p>
<p> </p>
<h3><a id="chapter2"></a>З’ява ІІ</h3>
<p>Палянка ў глухім лесе, дзе атабарыліся з сям’ёю тры беглых селяніны перад татарвою. Адзін гадоў пад 90, двох па —50; пара падросткаў хлопцаў, некалькі дзяўчат, паміж каторых адна, Вульяна-красуня; тры гаспадыні, з каторых адна ўдава, матка Вульяны; адна баба старэнькая і найміт лет 25. На палянцы агонь; людзі збіраюцца вячэраць. Сабакі ўсхватываюцца і кідаюцца ў лес, брэшучы. Старэйшы гаспадар, узяўшы сякеру, ідзець у лес, за ім другія пабралі сякеры і прыгатаваліся к абароне. Потым першы гаспадар варочаецца з лесу, а за ім казак на кані выязджае.</p>
<p>Казак. Пахвалёны...</p>
<p>Галасы. На векі векаў!</p>
<p>І гаспадыня. Балазе свой чалавек, а то ж вельмі напалохаліся.</p>
<p>ІІ гаспадыня. Думалі, Ліпок ці турчын які.</p>
<p>Ст. гаспадар. Не павінен, здаецца, ён сюды папасці, бо ім у чужой старане боязна адлучацца, хіба ватагаю, да і то яны там едуць, дзе пажывіцца могуць. А ў лесе — што яны знойдуць? Хіба жалезца або кульку з-за пня...</p>
<p>2-гі гаспадар. Вось сядзь, казача, супачынь крыху! (<i>Казак злазіць, разглядаецца па людзях і, убачыўшы Вульяну, часта на яе паглядае</i>.)</p>
<p>1-я жонка. Сядзь вот, з намі павячэраеш!</p>
<p>1-ш ы гаспадар. Толькі вялікіх дастаткаў не спадзявайся, бо мы адно тое з сабою ўзялі, што панесці наўздужалі, а ўсё дома пазакопвалі. Мы бо ці ж загадзе дазналі, што да нас госць люты прыбывае?!</p>
<p>Казак. Спасібог! Балазей добрых людзей напаткаў, а то дужа ўтаміўся. (<i>Садзіцца каля пасланага бабамі абруса, на каторым стаяць глячок, міска, хлеб, чарпачок і лыжкі. Такіх засцілаў тры. Выпіўшы з глячка па чарпачку, сталі чэрпаць з місы лыжкамі</i>.)</p>
<p>Баба. Што гэта цябе, саколіку, бог нясе пад нашу татарву?</p>
<p>Казак. Паслалі, бабуся, у старожу на гасцінец Слабодку.</p>
<p>Галасы. Што ты?!</p>
<p>1-шы падростак. Гэта ж нашая Слабодка ўжо спалена, і татарва на гэты бок рэчкі ляжыць.</p>
<p>Казак. Яны ведаюць, затым мяне і паслалі сюды, каб я стаў, пакуль вораг не рушыць, а потым чым дуж, каб сваім даў знаць, дакуль ён направіцца. Тут, за лесам, нас паўтары сотні стала, і па ўсіх дарогах варты пастаўлялі, а мяне сюды ваявода паслаў.</p>
<p>Дзед. А чый ты, хлопча?</p>
<p>Казак. Сакальчукоў — можа, чулі?</p>
<p>Дзед. Га? А ты мацней гавары, бо я трохі недачуваю.</p>
<p>Казак. Я Сакальчукоў Мікола.</p>
<p>Дзед. Аа! Сакальчукоў Мікола. А якога ж, бо я трох знаў?</p>
<p>Казак. Юра.</p>
<p>Дзед. Юра, кажаш, Юра... Не знаю, не знаю. (<i>Ківае галавою і мармоча</i>.)</p>
<p>1-шы гаспадар. А гэта ты заўсёды нашаму ваяводу прыслугуеш?</p>
<p>Казак. Але... бывала.</p>
<p>1-шы падростак. А як татарын цябе агледзіць ды заб’е?</p>
<p>Казак. Ну, што ж, ваявода нечага рад будзе.</p>
<p>1-я жонка. Чаму так? Як та можа быць? Мы чулі, ты ў яго ў ласцы.</p>
<p>Казак. Было дый прайшло.</p>
<p>1-я жонка. Чаму так? Завошта?</p>
<p>Казак. Да так, на перашкодзе стаў.</p>
<p>1-шы гаспадар. Ат, што ты байдурыш!</p>
<p>Казак. Я не байдуру, адно казаць сорамна.</p>
<p>1-я жонка. Кажы, маладзец, не бойся! Усе тутака людзі свае.</p>
<p>Казак (<i>падумаўшы</i>). Бачыце, людцэ добрыя, ё ў Ляхавіч жыдоўка, Хэйна завецца,— і дужа ўдалася яна ваяводу, а яна яго ані блізка. І вось тая Хэйна стала мне падморгіваць. Ну, я, вядома... да таго ж яна і вельмі красна... (<i>Паглядвае бокам на Вульяну</i>.) І звёў нас нячысты пацалавацца, а ваявода на тое найшоў. І было б мне, каб не яна, пэўня б, ужо дзе землю парыў.</p>
<p>1-шы гаспадар. Як жа яна цябе абараніла?</p>
<p>Казак. Як? Яно-та і штука! Як стала яму дакладаці ўсё жарцікам да кепствам, так той сядзіць, як бурак чырвоны, і сам не рад, што заняўся, і зло на мяне ў сэрцы затаіў. Перш, бывала, ён без мяне нікуды, а цяпер — ані на вочы. (<i>Устаўшы, хрысціцца</i>.) Дзякую вам, людцы добрыя, за вячэру! А мне пара на становішча, бо як бы ні было, а выпаўніць трэба.</p>
<p>1-шы гаспадар, 1-я жонка. Выбачай, саколіку. Чым багаты, тым і рады.</p>
<p>2-гі гаспадар. А як жа, скажы, ты да нас патрапіў?</p>
<p>Казак. Гасцінцам. Бачыце, я баяўся ехаць, каб на каго не паткнуцца; так я ўсё бакамі прабіраўся, ды далёка ў лес заехаў, вядома, папацёмку. Бачу, агонь свеціцца. Я ціхенька туды... прыглядаюся здалёку, бачу — свае. Я тады ўжо смела. (<i>Садзіцца на каня, азіраецца на Вульяну і кланяецца</i>.) Ну, бывайце здаровы! Адно ці патраплю цяпер?..</p>
<p>1-шы гаспадар. Чакай, я цябе на дарогу выведу. (<i>Ідзе наперад, за ім казак ідзе</i>.)</p>
<p>Заслона.</p>
<p> </p>
<h3><a id="chapter3"></a>З’ява III</h3>
<p>Курган. За курганом управа — лес; з-за лесу выязджае казак. Прыехаўшы да кургана, прывязвае каня за ялоўцавы куст; сам стаў на кургане, успёршыся на піку. Потым азіраецца на каня, працірае вочы, мармоча штось пра сябе і, махнуўшы рукою, ідзе ўніз, навязвае каня на аркане, а сам кладзецца на кургане ад стараны лесу. Далей — як бы світае. Выходзіць Вульяна з лесу і, крадучыся, падходзіць да казака; вырывае травінку і водзіць ёю казака па твары. Той падымаае голаў, азіраецца кругом, носам чмыхае, працірае вочы, а дзяўчыны не бачыць. Потым сам да сябе кажа.</p>
<p>Казак. М-гг! А такі ўжо, здаецца, свет. Не так неяк вусцішна...</p>
<p>Вульяна. А ўжо ж!</p>
<p>Казак. Хто тут? (<i>Узіраецца</i>.) Дзяўчына... Што ты тут робіш?</p>
<p>Вульяна. А што ты спіш, як у сябе на печы? Ці ты, казача, не знаеш, што там, у лагчыне над рэчкаю, вораг люты ляжыць?</p>
<p>Казак. Так гэта ты, дзеўча, мяне пабудзіла? Мне перш паказалася, што хтось мяне па твары выцяў, а потым думаю, што сасніў, ажна гэта — ты! Чакай, я ж бо няйначай у лесе цябе бачыў?</p>
<p>Вульяна. А калі бачыў, то што?</p>
<p>Казак (<i>засаромеўшыся</i>). Нн... нічога. (<i>Пачакаўшы</i>.) Але чаго ты аж сюды зайшла?</p>
<p>Вульяна. Чаму?</p>
<p>Казак. Ды так...</p>
<p>Вульяна. А ты чаго спаў?</p>
<p>Казак. Бо сон змарыў.</p>
<p>Вульяна. Ая цябе пабудзіць.</p>
<p>Казак. І не баялася ні звера лютага, ні татарына паганага?</p>
<p>Вульяна. Я ішла цябе перасцярэгчы, а аб тое не думала. Але ты моцна не гавары, бо ў татарвы вушы чуткія.</p>
<p>Казак. То што — усё роўна я на смерць пасланы.</p>
<p>Вульяна. Ат, пакінь гаварыць пустое. (<i>Вульяна шчыпле траву, казак мне раменьчык у піцы</i>.)</p>
<p>Казак. Не, але скажы праўду, ці ты б кожнага гэтак будзіць пашла?</p>
<p>Вульяна. Можа, і не, не ведаю. (<i>Маўчыць</i>.)</p>
<p>Казак. Няўжо ж табе шкода мяне?</p>
<p>Вульяна. Каб не шкода, дык бы не будзіла.</p>
<p>Казак. Няўжо ж я табе ўдаўся?</p>
<p>Вульяна. Не ведаю. (<i>Пачакаўшы</i>.) Адно ведаю, што за табою ўсюды б пайшла.</p>
<p>Казак. Але ўсё ж ты такі дурненькая.</p>
<p>Вульяна. Можа... А чаму?</p>
<p>Казак. Ці ж ты нашага жыцця казацкага не знаеш? Паложым, і ты мне дужа ўдалася... шчэ ў лесе. Але ўсё ж такі, бачыш, я слуга, маю над сабою пана, ды яшчэ якога пана! Пан мяне дзе хоча пашле, што хоча — загадае, а я мушу слухаць. На тое я служу. (<i>Пачакаўшы</i>.) А ты адно долю сваю праклінацімеш. (<i>Падслухвае</i>.)</p>
<p>Вульяна. Ты кажаш, што мяне спадабаў, а я цябе кахаю,— дык каго ж нам трэба болей? Ты перада мною, я перад табою, а бог над намі... (<i>Абнімаюцца і цалуюцца</i>.)</p>
<p>Казак. Ну, але ты, мая галубка, бяжы да свайго таборышча, каб часам паганцы не згледзелі. Ужо, чуваць, варушацца...</p>
<p>Вульяна. Так ідзема разам!</p>
<p>Казак. Не, галубка, не можна! Я мушу сваё дастаяць. Што ж бы я тагды за казак быў?! (<i>Падцягвае папругі і прывязвае каня за повад.</i>)</p>
<p>Вульяна. Дык глядзі, шануйся!</p>
<p>Казак. Добра, кветачка! Цяпер маю надзею, што не ўловяць, бо і конь перакусіў, і я трохі супачыў. Ну, ідзі ўжо! Я калі, дасць бог, жыў буду, то першым дзелам да вас прыеду.</p>
<p>Вульяна. Ну глядзі ж! Бывай здароў! (<i>Бяжыць у лес</i>.)</p>
<p>Казак. Бягай здарова! (<i>Прылёгшы за курганам, углядаецца ўдаль. Тым часам штораз відней становіцца.</i>)</p>
<p> </p>
<center>Завеса.</center>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>