<div class="container">
<div class="book-utils">
<div id="qrcode"></div>
<a href="/Karus_Kahaniec/Dvojcy_prapili.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Карусь Каганец -->
<!-- HEADER_FIELD CreationYear: 1910 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme: Драматургія -->
<!-- HEADER_FIELD StyleGenre:  -->
<!-- HEADER_FIELD Title: Двойчы прапілі -->
<h2><a href="http://knihi.com/Karus_Kahaniec/">Карусь Каганец</a></h2>
<h2>Двойчы прапілі</h2>
<div style="height: 3rem"></div>
<!-- TOC_BEGIN -->
<a href="#chapter1">Часць першая</a><br/>
  <a href="#chapter2">З’ява І</a><br/>
  <a href="#chapter3">З’ява II</a><br/>
  <a href="#chapter4">З’ява ІІІ</a><br/>
  <a href="#chapter5">З’ява IV</a><br/>
  <a href="#chapter6">З’ява V</a><br/>
<a href="#chapter7">Часць другая</a><br/>
  <a href="#chapter8">З’ява І</a><br/>
  <a href="#chapter9">З’ява ІІ</a><br/>
  <a href="#chapter10">З’ява ІІІ</a><br/>
  <a href="#chapter11">З’ява IV</a><br/>
  <a href="#chapter12">З’ява V</a><br/>
  <a href="#chapter13">З’ява VI</a><br/>
<a href="#chapter14">Часць трэцяя</a><br/>
  <a href="#chapter15">З’ява І</a><br/>
  <a href="#chapter16">З’ява ІІ</a><br/>
  <a href="#chapter17">З’ява ІІІ</a><br/>
<br/><br/>
<!-- TOC_END -->
<!-- BOOK_BEGIN -->
<p>(Драма у 4-х часцях)</p>
<p> </p>
<p>АСОБЫ</p>
<p>Пракоп — пажылы селянін; любіць выпіць.</p>
<p>Арына — яго жонка.</p>
<p>Хоўра — іх дачка, 18 г.</p>
<p>Іўка — сын беднае ўдавы, 20—22 г.</p>
<p>Хіма 17 —18 г.</p>
<p>Волька — 14 — 15 г.</p>
<p>Ганна — іх маці.</p>
<p>Атрыхон — нежанаты селянін 31—32 г., гультай.</p>
<p>Міхаль — языкаты, шэльмаваты селянін,</p>
<p>Грыпіна — яго жонка.</p>
<p>Астап — няп’ючы</p>
<p>Петра — быстры, чарнявы .</p>
<p>Барыс — стары, набожны</p>
<p>Грыц — п’яніца.</p>
<p> </p>
<p>Наста — дзеўка, бывалая, гадоў пад 25.</p>
<p>Янкель — арандар, шынкар.</p>
<p>Вульляна</p>
<p>Маланка</p>
<p>Зося</p>
<p>Паўлюк</p>
<p>Юрка } дзецюкі з вёскі.</p>
<p>Марка</p>
<p>Марта</p>
<p>Хрыстына</p>
<p>Сяргей, 16 год — хлопец.</p>
<p>Лейка — дачка Янкеля.</p>
<p>Роха — яе матка.</p>
<p>Падросткі, сялянскія дзеці і музыкі.</p>
<p> </p>
<h3><a id="chapter1"></a>Часць першая</h3>
<p> </p>
<h4><a id="chapter2"></a>З’ява І</h4>
<p>Пералаз і сцежка на падол. З падолу ідзе Іўка з касою і каля пералазу сустракае Хоўру, каторая спявае.</p>
<p>Іўка (<i>чапляючы косу на загарадзі</i>). Ага, папалася, стой! Не пушчу!</p>
<p>Хоўра (<i>стоячы з заложанымі рукамі</i>). Не пусціш?.. Што, косіш ужо? Бо мы-то яшчэ не пачыналі.</p>
<p>Іўка. Балота крыху падрэзаў — пагода, бач, служыць.</p>
<p>Хоўра. А бацька ўсё росціць. (<i>Хоча прайці</i>.)</p>
<p>Іўка. Не, не пушчу! (<i>Загароджвае рукамі</i>.)</p>
<p>Хоўра. Ну, пусці!</p>
<p>Іўка. Не пушчу, хіба адкупішся.</p>
<p>Хоўра (<i>смеючыся, стараецца пералезці</i>). Да ну, годзе табе дурэць.</p>
<p>Іўка. Адкупіся!</p>
<p>Хоўра. Пушчай жа, бо я табе! (<i>Смяецца, стала, падпёршы бораду рукою</i>.)</p>
<p>Іўка (<i>жартуючы</i>). Пусціць?</p>
<p>Хоўра (<i>нібы сярдзіта, праз смех</i>). Ну, пушчай жа!</p>
<p>Іўка. Зараз. Адкупіся!</p>
<p>Хоўра. Да чым жа я адкуплюся, калі не маю чым? Пусці, не дурэй!</p>
<p>Іўка. Адкупіся!</p>
<p>Хоўра. Да чым жа бо?!</p>
<p>Іўка. А-а! Пэўне, ты не знаеш?</p>
<p>Хоўра. А пэўне не знаю.</p>
<p>Іўка. Адкупіся!</p>
<p>Хоўра. Ну-у! (<i>Пастаяўшы</i>.) Пусціш?</p>
<p>Іўка. Пушчу, адно адкупіся.</p>
<p>Хоўра. Да чым? Кажы!</p>
<p>Іўка. Ой, ты зводніца!</p>
<p>Хоўра. Чаму? Каго я звяла?</p>
<p>Іўка. Мяне са свету звядзеш.</p>
<p>Хоўра. Цябе? Як?..</p>
<p>Іўка. Як, як!.. нязнайка.</p>
<p>Хоўра. Пусці, мне палотны трэба збіраць.</p>
<p>Іўка. Адкупіся!</p>
<p>Хоўра. Наладзіў: адкупіся да адкупіся!</p>
<p>Іўка. Ды няйначай.</p>
<p>Хоўра. А чым?</p>
<p>Іўка. А калі скажу, то адкупішся?</p>
<p>Хоўра. Або я ведаю!</p>
<p>Іўка. Ты адно хлопцаў зводзіць ведаеш!</p>
<p>Хоўра. Якіх хлопцаў?</p>
<p>Іўка. Якіх! Хоць бы і мяне.</p>
<p>Хоўра. На табе! Як жа я цябе зводжу?</p>
<p>Іўка (<i>адважыўшыся</i>). Вачанятамі карымі.</p>
<p>Хоўра (<i>засаромеўшыся</i>). Пусці! Іўка, дальбог, пусці! (<i>Пачакаўшы</i>.) Маці сварыцімецца.</p>
<p>Іўка. Адкупіся!</p>
<p>Хоўра. Да чым жа, бо?</p>
<p>Іўка (<i>сарамліва</i>). Пацалуй!..</p>
<p>Хоўра (<i>спусціўшы вочы</i>). Ну... (<i>Пацалаваўшыся, скочыла праз пералаз і, адбегшыся, заспявала</i>):</p>
<p> </p>
<div class="POETRY">
<p>Ой, у полі дымна ды курна,</p>
<p>За туманам свету не відна!</p>
<p>Цёмная ночка наступае.</p>
<p>Едзе казак ды ўздыхае,</p>
<p>Сон галоўку размарае,</p>
<p>Конь к травіцы прыпадае.</p>
</div>
<div class="CLEAR"></div>
<p> </p>
<p>. . . . (<i>Схавалася.</i>)</p>
<p>Іўка (<i>пазіраючы ўслед</i>). Вот дзяўчына! Усё б, здаецца, за яе аддаў, і жыццё нават... Бяда мне, небагатаму!.. А бацька яе ліхі, ой, ліхі! За беднага не аддасць... (<i>Сеў на пералазе і задумаўся, слухаючы, як яна спявае. Голас Хоўрын чуваць здалёк</i>.)</p>
<p> </p>
<h4><a id="chapter3"></a>З’ява II</h4>
<p>Ідзе міма Астап і, убачыўшы Іўку, прыпыняецца.</p>
<p>Астап. Ты каго тут пасеш! Ха-ха-ха!' Ага, Хоўрачка там! Ха-ха-ха!</p>
<p>Іўка. Ат, дзядзька, усё шуткуеце!</p>
<p>Астап. А можа, не праўда?!</p>
<p>Іўка. Так штось... маркотна. Сеў і задумаўся.</p>
<p>Астап. Віляй, віляй хвастом! Знаю, што задумаўся, і ведаю, аб чым. Не бойся, нікому не скажу. А ён ужо і засаромеўся. Што тут за сорам? Са ўсякім бывае; і я быў дзецюком. Знаю, куды вочкі заводзяць.</p>
<p>Іўка. Знаеце, то раду дайце!</p>
<p>Астап. Добра сказаць: раду дай. Але са старым трудна рада. Усё ён на багатых квапіцца. (<i>Падумаўшы</i>.) Нікога яшчэ не прасіў?</p>
<p>Іўка. Не, дзядзечка! Каго ж, як не вас, маю прасіць?</p>
<p>Астап. То пачакай, спытаем шчасця!</p>
<p>Іўка. Ужо я век не забуду...</p>
<p>Астап (<i>усміхаючыся</i>). Ну, а стог паможаш скідаць?</p>
<p>Іўка. О-ей! Я й без таго... абы сказалі.</p>
<p>Астап (<i>глянуўшы на сцежку</i>). Ну, добра! Але трэба па каня бегчы.</p>
<p>Іўка. Паедзеце куды?</p>
<p>Астап (<i>падаючы руку</i>). Баба сварыцца, што мука ўся,— трэба ў млын даведацца. (<i>Адходзячы</i>.) Ужо другі тыдзень, як завёз...</p>
<p>Іўка (<i>зноў сядае на пералазе</i>). Эх-э-хе!</p>
<p> </p>
<h4><a id="chapter4"></a>З’ява ІІІ</h4>
<p>Хоўра (<i>падходзячы</i>). Ты яшчэ тут? Можа, ізноў выкупляцца скажаш? (<i>Кладзе палотны на загарадзі</i>.)</p>
<p>Іўка. Не гневайся, галубка! Бачыш, я сам не свой, галава кругом ідзе, як цябе пабачу. А як не бачу, то душа ные...</p>
<p>Хоўра. А хіба я вінавата?</p>
<p>Іўка. Можа, і не, адно мне здаецца, што ты мяне нарокам баламуціш.</p>
<p>Хоўра (<i>маркотна</i>). Так табе не люба?</p>
<p>Іўка. Ой, люба, ды і як люба! І балюча разам...</p>
<p>Хоўра (<i>павесялеўшы</i>). Чаму так? Што табе баліць?</p>
<p>Іўка. Сэрца баліць, душа баліць, і... я і сам не ведаю што...</p>
<p>Хоўра. Чаму мне нічога не баліць?</p>
<p>Іўка. Бо ты любошчаў яшчэ не знаеш.</p>
<p>Хоўра. А ты знаеш?</p>
<p>Іўка. А ўжо ж знаю!</p>
<p>Хоўра. А я не?</p>
<p>Іўка. А бог цябе ведае.</p>
<p>Хоўра. А чаму ты казаў, што не знаю?</p>
<p>Іўка. Бо табе нічога не баліць.</p>
<p>Хоўра. Чы-то любоў хвароба якая?</p>
<p>Іўка. Ат, з табою не згаворышся!</p>
<p>Хоўра. Вось я бацьку люблю, і мне нічога не баліць; і мамку люблю, і нічога не баліць; і... і... і нічога не баліць.</p>
<p>Іўка. І што, і-і! І нічога не сказала.</p>
<p>Хоўра. А табе ўсё скажы! Трэба іці.</p>
<p>Іўка. Ужо са мною, то і пагаварыць не хоча.</p>
<p>Хоўра. Чаму не? Гавары!</p>
<p>Іўка. Ну, то скажы, каго ты любіш?</p>
<p>Хоўра. Тату, маму...</p>
<p>Іўка. Ат, ты ўжо казала! А болей каго?</p>
<p>Хоўра. Каго? Сёстраў...</p>
<p>Іўка. А болей нікога?</p>
<p>Хоўра. Як-та нікога?!</p>
<p>Іўка. А каго ж?</p>
<p>Хоўра (<i>прыступіўшы</i>). А ты каго?</p>
<p>Іўка. Я?.. я? Ты ведаеш.</p>
<p>Хоўра. То і я скажу — ты ведаеш.</p>
<p>Іўка. Ат!</p>
<p>Хоўра. Скажы ты, то і я скажу!</p>
<p>Іўка. Скажаш? Не смяешся?</p>
<p>Хоўра (<i>спаважна, апусціўшы вочы</i>). Скажу!..</p>
<p>Іўка. Я... я цябе... цябе кахаю. Жыццё сваё за цябе б аддаў...</p>
<p>Хоўра. А я цябе...</p>
<p>Іўка (<i>зрадзеўшы</i>). Праўда?! (<i>Абнімае і доўга цалуе</i>.)</p>
<p>Хоўра (<i>схамянуўшыся</i>). Пусці! (<i>Вырываецца і, адскочыўшы, вяртаецца па палотны.</i>)</p>
<p>Іўка. Хоўра!</p>
<p>Хоўра. А?</p>
<p>Іўка. Чакай крыху!</p>
<p>Хоўра. Ну?</p>
<p>Іўка. Што з намі будзе?</p>
<p>Хоўра. Або я ведаю... Бог над намі.</p>
<p>Іўка. Я ведаю, бог?.. Бацька не аддасць.</p>
<p>Хоўра. Маму прасіціму, мо заступіцца.</p>
<p>Іўка. Ну, ну!..</p>
<p>Хоўра. Бывай здароў! (<i>Выходзіць</i>.)</p>
<p>Іўка (<i>памаўчаўшы</i>). Вось натура людская: мучышся чалавек, і душа баліць, а так неяк люба... сама мука нават люба. (<i>Пагадаўшы</i>.) Дый дзяўчо ж бо: і да работы першая, і вясёлая, як тая птушачка, і разумная... А вочы? Аж ногі падкошваюцца, калі гляне. Эх! Як жа мне без яе быці?! (<i>Бярэ касу і хоча іці</i>.)</p>
<p> </p>
<h4><a id="chapter5"></a>З’ява IV</h4>
<p>Выходзіць з боку Наста.</p>
<p>Наста. Іўка, чакай! Куды пайшоў?</p>
<p>Іўка (<i>да сябе</i>). На табе! (<i>Павярнуўшыся</i>.) А што?</p>
<p>Наста (<i>міргаючы</i>). Хадзем, Янучок! Цяляты паможаш прыгнаць.</p>
<p>Іўка. А сама не прыганеш?</p>
<p>Наста. Я адна баюся... хадзем!</p>
<p>Іўка. Чаго ты баішся?</p>
<p>Наста (<i>скалячы зубы</i>). Ат, чаго!.. Хадзем!..</p>
<p>Іўка. Другога каго клікні.</p>
<p>Наста. Калі я цябе хочу!..</p>
<p>Іўка. Калі ж бо я не твой... А вось Сяргей ідзе — ён маладзейшы.</p>
<p>Наста. Ат, брыда, смаркач!.. Хадзем, будзеш мой!</p>
<p>Іўка. Ты Атрыхона ўжо маеш — навошта ж болей?</p>
<p>Наста. Вот сказаў! Куды ён варт, гультаіна той?! Не паможаш?</p>
<p>Іўка. Няма часу. Ёсць і без мяне каму.</p>
<p> </p>
<h4><a id="chapter6"></a>З’ява V</h4>
<p>Падыходзіць Сяргей.</p>
<p>Наста. Ну, помні ж... (<i>Да Сяргея</i>.) Сяргейка, хадзем!</p>
<p>Сяргей (<i>ухмыляючыся</i>). Ужо? Яшчэ рана.</p>
<p>Наста. Не рана. Хадзем!..</p>
<p>Сяргей. Ды куды ж?</p>
<p>Наста. Не пытай, а ідзі.</p>
<p>Сяргей. А як ты мяне дзе ў нетру завядзеш?</p>
<p>Наста. А ты баішся?</p>
<p>Сяргей. А хто яго ведае, можа, і страшна.</p>
<p>Наста. Ну, ідзеш?</p>
<p>Сяргей. Ды куды?</p>
<p>Наста. Ну, на падол. Цяляты памажы прыгнаць!</p>
<p>Сяргей. У падол цяляты загнаць?</p>
<p>Наста. Дурань! Ідзеш?</p>
<p>Сяргей. Няхай лепей Атрыхон паможа.</p>
<p>Наста. А ты не?</p>
<p>Сяргей. Не, не пайду.</p>
<p>Наста. Сапляк дурны! Цьфу!.. (<i>Выходзіць праз пералаз</i>.)</p>
<p>Сяргей (Іўку). Касіў?</p>
<p>Іўка. Але.</p>
<p>Сяргей. Балота, знаць?</p>
<p>Іўка. А-га.</p>
<p>Сяргей. А мы заўтра пойдзем.</p>
<p>Іўка. А сягоння што рабілі?</p>
<p>Сяргей. Гумно ўбралі.</p>
<p>Іўка. Высахла?</p>
<p>Сяргей. А ей!</p>
<p>Іўка. Ты куды?</p>
<p>Сяргей. К Юрку.</p>
<p>Іўка. То хадзем разам. (<i>Выходзяць.</i>)</p>
<center>Заслона.</center>
<p> </p>
<h3><a id="chapter7"></a>Часць другая</h3>
<p>Над ліпаю ля таго самага пералазу прысланіўся к загарадзі Пракоп і, маркотны, вычышчае люльку, а злева выбягае Петра.</p>
<p> </p>
<h4><a id="chapter8"></a>З’ява І</h4>
<p>Петра. Здароў, стары!</p>
<p>Пракоп. А, здароў! Куды цябе нясе? (<i>Падае руку</i>.)</p>
<p>Петра. Вот іду... Думаю, сустрэну каго, да вось якраз... А ты чаго так панурыўся?</p>
<p>Пракоп. Бачыш, пасля ўчарашняга неяк чалавек не ў сабе. Стаю і гадаю, з кім бы шкалік раздушыць, а тут якраз і цябе бог панёс.</p>
<p>Петра. Дык і я аб тое ж!..</p>
<p>Пракоп. Ну, то зайдзі, вазьмі! На грошы!..</p>
<p>Петра (<i>уходзячы</i>). Няхай, я за свае...</p>
<p>Пракоп. Хай і так будзе! (<i>Пагадаўшы, да сябе</i>.) Хе-хе-хе! Бяда мне з гэтымі дзяўчатамі! Аднаго вяселля яшчэ не выдыхаў, а тут другое гатуй, а там і трэцяе дарастае.</p>
<p> </p>
<h4><a id="chapter9"></a>З’ява ІІ</h4>
<p>Падходзіць Міхаль.</p>
<p>Міхаль. А, Пракоп! Здароў жывеш?</p>
<p>Пракоп. На здароўе, браце! І ты тут?</p>
<p>Міхаль. А ўжо ж. Нешта жывот баліць. Знаць, цяжка падняў, ці якое ліха. Заўчора ў млын ездзіў, недзе мяшка няладне падняў. Я такі зразу пачуў, да думаў, так сабе...</p>
<p>Пракоп (<i>садзіцца на землю</i>). Сядзем, чы што.</p>
<p>Міхаль. Што ж? У свята можна і пабалакаць.</p>
<p>Петра (<i>прыходзіць</i>). А, і ты тут! Добры нюх маеш.</p>
<p>Міхаль. I я тут. Я думаў, што першы буду, ажна тут ужо цэлую кумпанію застаў.</p>
<p>Петра. Ну, як ся маеш? (<i>Падае руку</i>.)</p>
<p>Міхаль. Здароў, падскакваю. Балазе, кропель прыдбаў, а то нешта каля пупа варочаецца.</p>
<p>Петра. А кажаш, здароў!</p>
<p>Міхаль. Як прылажыўся да шыйкі ў пляшцы, то як бачыш здароў стану. Як рукою здыме.</p>
<p>Петра. Ха-ха-ха! Усе, я бачу, адну кволасць маема.</p>
<p>Міхаль. Няйначай!</p>
<p>Пракоп. Кволасць, кволасць! Паняволі закволішся, столькі клопату маючы.</p>
<p>Петра. Да пэўне! Кожнаму свой клопат.</p>
<p>Міхаль. Праўда, чалавеча, праўда! Я дык клопату не абяруся: і пану за вотчыну нясі, і вала трэба купляць, і ў воласць вінават — пазысківаюць. А тут надоечы Атрыхон прыйшоў: будзь сватам, дый годзе!</p>
<p>Петра. Які Атрыхон? Гаркуша?</p>
<p>Міхаль. А няўжо ж бо хто! Кажа: «Я б мог і багатшу ўзяць, але Хоўра дужа за сэрца пала, так што жыць без яе не магу»,— кажа.</p>
<p>Пракоп. Чы не пра маю Хоўру байдурыш?</p>
<p>Міхаль. А няўжо ж бо пра каго! А калі пра тваю, то што?</p>
<p>Пракоп. Яшчэ чаго!</p>
<p>Пётра. Што так? Яно ўжо пара — дзеўка хоць куды!</p>
<p>Пракоп. Пара-то пара, але не для ўсякага.</p>
<p>Петра. А пэўне, што для кагось аднаго!</p>
<p>Міхаль. Дык і я ж тое... Кажу яму: «Не лезь! — кажу.— Ён чалавек з норавам, не дасць».</p>
<p>Пракоп. Хай і не важыцца!</p>
<p>Петра. А можа, як папрасіць хорашанька, то і адпусцішся?</p>
<p>Пракоп. І не гавары навет, бо загневаюся і пайду.</p>
<p>Петра (<i>выбіваючы корак і прапіваючы</i>). Ну, маўчу, маўчу! Будзь здароў!</p>
<p>Пракоп. Пі на здароўе!</p>
<p>Петра (<i>абціраючы рукавом губы і падаючы Пракопу</i>). Э-э-э!..</p>
<p>Пракоп. Будзь здароў, Міхалка!</p>
<p>Міхаль. На здароўе! (<i>Прыняўшы бутэльку</i>.) Чакайце! Я ж закускі з сабою захапіў. (<i>Вымае з верані хлеб, сала ды рэжа</i>.) Ну, каб бог памог вам у вашых клопатах! Каб былі здаровенькі і жылі ў давольсцве!</p>
<p>Петра. Пі здароў!</p>
<p>Пракоп. На здароўе! Дзякаваць за добрае слово!</p>
<p>Петра. Затым салаўя хваляць, што красна спявае.</p>
<p>Пракоп. Але вот, як выпіў, так нейнача рукою з-пад сэрца зняло.</p>
<p>Міхаль. Праўда! Вот так у жываце як бы і асунулася; зразу палегчала. Мабыць, з лёгкае рукі. Ой, клопаты, клопаты! Вось гэтак учора: еду я з млыну, а цемра, цемра, хоч пальцам у вока,— нічога не відна. Неяк мяне папутала што, чы якое ліха: у Раманавага броду не паехаў я ўправа, каля дуба, а паказалася мне дарога, і калесіны, знаць, улева; да як управіў кабылу ў балота, то не мог выбрацца. Аж, дзякаваць богу, як на тое, ішоў Атрыхон, пасвістваючы. Дзякаваць яму — зух хлопец! Я гукнуў на яго, то ён мяне на дарогу як бач вывеў. Каб не ён, то хіба б загінуць мне там прыйшлося б.</p>
<p>Петра. Знаць, пацягнуў добра.</p>
<p>Міхаль. Якое пацягнуў! Таквеля чарвяка замарыў.</p>
<p>Петра. Да ўжо ж, твайго чарвяка быле-чым не заморыш! Ну, Пракопе, будзь здароў!</p>
<p>Пракоп. На здароўе! (<i>Прымаючы, к Міхалю</i>.) За здароўе. Каб раі вадзіліся! (<i>Выпівае.</i>) А-а-а! Такі добра нашчыкам выпіць!</p>
<p>Міхаль. Дзякую за добрае слово!.. Адно штось у мяне не вельмі садзяцца. Вот і ўчора ўцёк; кажуць — Хведару сеў... І квас, здаецца, як трэба, адно клопаты не даюць дагледзець. Вот я ўчора бачыў, у самога іскавалі, ды так іскавалі!..</p>
<p>Пракоп. Дзе? Можа, на вілаватыя хвоі?</p>
<p>Петра (<i>убок</i>). Ведама, ведама, часу няма, адно чарвяка пакуль заморыш да за чужымі пабегаеш.</p>
<p>Міхаль. Не, каля Крывога Дуба.</p>
<p>Пракоп. Трэба будзе пайсці сягоння паглядзець. А шмат сам улавіў?</p>
<p>Міхаль. Аднаго толькі, а другі змарнаваўся, папарыліся ў лубцы.</p>
<p>Петра (<i>насмешліва</i>). То ўсе клопаты вінаваты.</p>
<p>Міхаль. Ды што ты смяешся! Пэўне, што клопаты! Каб не клопаты, то я б хорашанька дагледзеў яго.</p>
<p>Петра. Можа, лашаня дзе аслядзіў?</p>
<p>Міхаль. Ты ўсё сваё! Чы мне гэта наўме?</p>
<p>Петра. А хіба цябе не знаюць?</p>
<p>Міхаль. Добра, што ты хаця знаеш! А сам дрычыну веснавую дзе дзеў?</p>
<p>Петра. Так нешта я таюся?! Янкель забраў!</p>
<p>Пракоп. Вот добра, нагадалі! У мяне зяць прасіў, каб я лапак напытаў. Чы няма ў цябе, Петра? Грошы не пашкадаваў бы.</p>
<p>Петра. Вот каб уперад з месяц, то я б дастаў, а цяпер — Хомка пісару занёс. Хомка казаў, што земскі рагоў прасіў.</p>
<p>Пракоп. Я маю два.</p>
<p>Міхаль. Чакайце! Лапы я дастану, да душы дастану, адно...</p>
<p>Пракоп. Ну, ну!..</p>
<p>Петра. А рогі парныя?</p>
<p>Пракоп. То-то, што не! Каб парныя, то я б даў ім мейсца: ляснічаму б занёс.</p>
<p>Петра. А на многа пасынкаў?</p>
<p>Пракоп. На пяць.</p>
<p>Петра. Ажно трэба паглядзець, бо ў мяне ё адзін на пяць.</p>
<p>Міхаль. У мяне ё пара на тры пасынкі.</p>
<p>Петра. Што ж калі ты свае папсаваў.</p>
<p>Міхаль. Чым? Што ў сцену пазаганяў?</p>
<p>Петра. А пэўне, самую красу пасчэсываў? Але вот дапівай!</p>
<p>Міхаль. Дап’ю, але я думаю яшчэ ўзяці, бо яно палегчыць, то палегчала, адно яшчэ крышку ў жываце штось чуваць.</p>
<p>Петра. Гэта чарвяк гарэлкі просіць.</p>
<p>Пракоп. Што ж — я гэтаксама не адкажуся. Бяры грошы! (<i>Дастае з каліты</i>.)</p>
<p>Міхаль. Навошта грошы? Я сам прынясу. (<i>Выходзіць</i>.)</p>
<p>Петра. Нешта Міхаль раздобрыўся — гэта неспраста!</p>
<p> </p>
<h4><a id="chapter10"></a>З’ява ІІІ</h4>
<p>Прыходзяць Грыц, Барыс, а потым Астап.</p>
<p>Грыц. О, яны тутака ўжо і без нас пасядалі! Здаровы, мужчынкі! А я сягоння чуць устаў, галавы не мог узняць.</p>
<p>Барыс. З святою нядзелькаю!</p>
<p>Пракоп, Петра і Міхаль (разам). Здаровы! Спасібог! Просім у кампанію!</p>
<p>Барыс. Спасібог! Заранне штось сягоння?</p>
<p>Грыц. Дзякаваць! Па праўдзе сказаць, то я чуць жыў... А мо і не зашкодзіць?..</p>
<p>Петра. Паможа, брат, паможа! Табе адразу паможа. Усю кволасць тваю як рукою здыме. Ранняя пташачка зубкі калупае, а позняя вочкі прадзірае.</p>
<p>Грыц. Праўда, паможа?</p>
<p>Петра (<i>паказваючы на Міхаля</i>). Пытай!</p>
<p>Міхаль. Права слова, паможа, як бач, ачуняе. (<i>Выходзіць</i>.)</p>
<p>Грыц (<i>пашукаўшы ў каліце</i>). На, вазьмі і на маю долю!</p>
<p>Міхаль (<i>звяртаецца</i>). Давай! (<i>Выходзіць</i>.)</p>
<p>Астап. А мяне ў кумпанню прымеце?</p>
<p>Грыц. Ты не наш!</p>
<p>Петра. Ця-ябе? Не.</p>
<p>Астап. Чаму?</p>
<p>Петра. Бо ты не патрэбны.</p>
<p>Пракоп. Ты ж не п’еш.</p>
<p>Астап. То што — нечага вам болей будзе.</p>
<p>Гала с ы. Праўда! Што праўда, то праўда!</p>
<p>Петра. Ну, то ўжо сядай, чы што!</p>
<p>Пракоп. Вот кажы, што ў горадзе чуў? Позна прыехаў?</p>
<p>Астап. А так, што ўжо першыя певуны прапелі. А што наш брат у горадзе пачуе? Адно шум, гоман, і толькі. У лес пойдзеш, то ўсё к табе гаворыць: і пташачка і мошачка. А ў горадзе — адно галава кругом пойдзе, ажно сум бярэ... А ў самога што чуваць? Вяселля яшчэ не ладзіш?</p>
<p>Пракоп. Дай хоч тое вычухаць! Што табе прыйшло вяселле?</p>
<p>Астап. Так, бо пара, а дзеўка гладкая.</p>
<p>Петра. Э! Чаму бо, абы багаты трапіўся.</p>
<p>Пракоп. Годзе аб тым гаварыць!</p>
<p>Петра (<i>скоса пазіраючы</i>). А каб так за Іўка Пахомчыка? Га?.</p>
<p>Пракоп. За Іўка? Чы ты здурнеў?! Здаецца, і разумны чалавек!</p>
<p>Петра. А што?</p>
<p>Пракоп. Ведама што: хоч ён і нішто хлопец, і працавіты, ды бедны. А ты з мяне не кпі!</p>
<p>Астап. Бедны, кажаш?..</p>
<p>Барыс. Усе пад богам!</p>
<p> </p>
<h4><a id="chapter11"></a>З’ява IV</h4>
<p>Падыходзіць Атрыхон.</p>
<p>Атрыхон. Здрастуйце, панове! Хлеб-соль!</p>
<p><sup><a href="#footnote-1">9</a></sup>Грыц (надпіўшы). Выбачай, што мала пакінуў! Неяк рука здрыганулася...</p>
<p>Пракоп. Вядома, тваё горла... (П’е.)</p>
<p>Грыц. Горла як горла, але нядуж, бачыш, я сягоння. Чуць бутэлькі не ўпусціў...</p>
<p>Петра. Мерку перабраў...</p>
<p>Грыц. Мерку, мерку!.. Не павінна — душа, бач, меру знае.</p>
<p>Астап. А як у каго душы няма?</p>
<p>Грыц. Што ты, што! Каб у чалавека душы не было?</p>
<p>Петра. То, можа, крывая чы сляпая.</p>
<p>Грыц (<i>сярдуючы</i>). Добра, што твая відушча.</p>
<p>Петра. А твая-то не бачыць?</p>
<p>Грыц. На табе! (<i>Паказвае дулю.</i>)</p>
<p>Петра. Ха-ха-ха! А вот такі не даў, сабе забраў.</p>
<p>Атрыхон (<i>ставіць у сярэдзіне другую бутэльку; выцірае чарку, потым выбівае корак, налівае і прапівае да Пракопа</i>). Будзьце здаровы, дзядзечка! (<i>Тым часам Барыс устае і хрысціцца</i>.) Куды ж вы, дзядзька Барысе?</p>
<p>Барыс. У царкву — бач, пара. Хадзем, Петра!</p>
<p>Петра. Хадзем. (<i>Устае.</i>)</p>
<p>Астап. То і я з вамі. (<i>Устае</i>.)</p>
<p>Атрыхон. Выпілі б па чарцы.</p>
<p>Петра. Хай другім разам! (<i>Петра, Астап і Барыс выходзяць</i>.)</p>
<p>Барыс (<i>адыходзячы</i>). Спасібог!</p>
<p> </p>
<h4><a id="chapter12"></a>З’ява V</h4>
<p>Надыходзяць Міхаль з Грыпінаю.</p>
<p>Грыпіна. З нядзелькаю святою! Здаровенькія, мужчынкі, былі? (<i>К Пракопу</i>.) Кумок, чы здаровенек?</p>
<p>Усе. Спасі бог! На здароўе!</p>
<p>Пракоп. Кума, як можаш? (<i>Падае руку</i>.)</p>
<p>Грыпіна. Жыву дзякаваць богу міленькаму, і святому Юр’ю, і Міколцы святому, і вам здаровенькім. (Рассцілае абрус, кладзе хлеб, сала і каўбасу; Міхаль ставіць гарэлку, рэжа хлеб і сала, ломіць каўбасу.)</p>
<p>Атрыхон. Рэж, дзядзька Міхале! Будзьце здаровы, дзядзечка! (<i>Выпіўшы, налівае Пракопу</i>.)</p>
<p>Пракоп. На здароўе! Ды і мне, грэшнаму, трэба было б у цэркву пайсці.</p>
<p>Атрыхон. Гэ, яшчэ час! Наш поп дужа не спяшаецца. (<i>Падае Пракопу.</i>)</p>
<p>Грыпіна (<i>хрысціцца</i>). А вось і звоняць! Маё дзела бабскае, і богу памаліцца не ўспееш.</p>
<p>Атрыхон. Ну, а гарэлку трэба выпіць. Вось і памагатыя йдуць...</p>
<p> </p>
<h4><a id="chapter13"></a>З’ява VI</h4>
<p>Прыходзяць Васіль і Нічыпар.</p>
<p>Нічыпар. Будзь здароў, Васіль!</p>
<p>Васіль (<i>прыняўшы, да Атрыхона</i>). Ну, зямляк!</p>
<p>Атрыхон. Пі здароў!</p>
<p>Міхаль. Эй, кумок, ка-аб даў бог у цябе на вяселлі папііваць!</p>
<p>Грыпіна. Але, кумок, але! Вот бы загуляла... (<i>Спявае</i>.)</p>
<p> </p>
<div class="POETRY">
<p>Ідзе кум па саду,</p>
<p>Кума па гароду...</p>
</div>
<div class="CLEAR"></div>
<p> </p>
<p>Пракоп. Да-а-йце то-е вы-ыдыхаць.</p>
<p>Міхаль. Э, што там! Трэба ж аддаць, усё роўна трэба!.. Як трэба, то трэба...</p>
<p>Грыпіна. Праўда, чым скарэй пазбудзеш клопату, дык потьш спакайней будзе. Чым дзеўка маладзей выйдзе, тым лепей,— нечага людскія языкі не абрэшуць... Да вось, хоч бы ваша Хоўра... Чы даўно дзеўкаю стала, а ўжо не пры вас кажучы... Адно не гневайся, кумок!.. Ужо паспелі аббрахаць...</p>
<p>Пракоп. Як, Хоўру?</p>
<p>Грыпіна. Але, кумок, яе, Хоўру. Да душы, не брашу... Чула я ўжо на сяле, што гэты галадранец, Пахомчык, каля яе завіхаецца...</p>
<p>Пракоп. Пахомчык, кажаш? Га, Іўка?! Га! Не даждаць яму! Ён мне дачку ганьбіць будзе?! Я яму пакажу! Ды ты брэшаш?</p>
<p>Грыпіна. Да душы, праўда! Вот каб я так вас, здаровенькіх, аглядала! Каб мне скрозь пекла праваліцца, калі брашу!..</p>
<p>Міхаль. Слухай ты, Пракопка! Слухай! Аддай ты дзеўку за гэтага малайца. (<i>Паказвае на Атрыхона</i>.) Не будзеш каяцца, не будзеш!..</p>
<p>Пракоп. Пакінь, кажу, гаварыць! (<i>Як да сябе</i>.) За Марку... во, за Марку аддам...</p>
<p>Міхаль. Ну, калі за Марку можна, то Атрыхон што? Атрыхон горшы? Гэта ты не ведаеш...</p>
<p>Грыпіна. Але, але Атрыхон! І чым не маладзец? І стан высокі і ліцом гладкі!..</p>
<p>Міхаль. Пакінь, кажу! Дай мне гаварыць, не тваё тут дзела! Пракоп болей за цябе ведае.</p>
<p>Пракоп. Бачыш: Атрыхон нішто, няма чаго казаць, але Марка — працавіты хлопец і чы не будзе багатшы?..</p>
<p>Грыпіна. Якое там у іх багацце?!</p>
<p>Міхаль. Ты маўчы!.. Што да багацця, то яны нараўне, адно Атрыхон галаву лепшую мае. Дармо, што той працуе. За ім і маладзіца з працы счарнее. О! а гэты, хоч і лягчэй робіць, да ён галавою лепш пражыве, як той рукамі. За ім і маладзіцы вальготна будзе...</p>
<p>Пракоп. Яно, яно-то так!.. пра яго (<i>ціха</i>) людзі блага гавораць.</p>
<p>Міхаль. Гавораць, гавораць! Хай гавораць. А што ён табе зрабіў?</p>
<p>Пракоп. Што зрабіў? Нічога мне...</p>
<p>Міхаль. Э, што там пераліваць! Падумай, пашкадуеш! А Атрыхон... Калі мяне Атрыхон папросіць хо-ораша,— сватам буду... А ты, бач, калі зяцю лапы патрэбны,— дастану, права слова дастану, ну слухай: дастану!</p>
<p>Пракоп. Што хочаш заплачу, заплачу, ну!</p>
<p>Міхаль. Дастану, помні!.. А Атрыхон маладзец...</p>
<p>Пракоп. Я ж не даю ганьбы. Я толькі так.</p>
<p>Міхаль (<i>абнімае</i>). Помні...</p>
<center>Заслона.</center>
<p> </p>
<h3><a id="chapter14"></a>Часць трэцяя</h3>
<p> </p>
<h4><a id="chapter15"></a>З’ява І</h4>
<p>Карчма. Янкель за прылаўкам. Роха каля буфета шые. Са двое сялян кураць люлькі. Уваходзяць Атрыхон, Пракоп і Міхаль.</p>
<p>Атрыхон. Янкель, піва!</p>
<p>Янкель. Шмат?</p>
<p>Атрыхон. Палічы — па пары на брата.</p>
<p>Янкель. Ураз будзе і піва! (<i>Выходзіць</i>.)</p>
<p>Міхаль (<i>седзячы за сталом, Пракопу</i>). Во сюды сядайце!</p>
<p>Пракоп (<i>мацаючы па кішэнях</i>). А бадай яе.</p>
<p>Міхаль. Што? Люлькі няма?</p>
<p>Пракоп. Але, каб яна выхварала,— ізноў згубіў.</p>
<p>Атрыхон. Шукайце за пазухаю!</p>
<p>Пракоп. А, бач, е!.. Ты няйнача штось знаеш?</p>
<p>Атрыхон. А ўжо ж знаю!..</p>
<p>Янкель (<i>уваходзіць</i>). Маеце і піво!.. Так, шэсць...</p>
<p>Атрыхон. А ўжо ж, так!</p>
<p>Янкель. Але я папрашу грошы цяпер, а то сягоння святы дзень — можна забыцца.</p>
<p>Атрыхон. А колькі табе?</p>
<p>Янкель. Нямножка: чатыры злоты.</p>
<p>Атрыхон. Гэта пачом?</p>
<p>Янкель. Па грыўні — просты рахунак.</p>
<p>Атрыхон. То, значыць, шэсцьдзесят капеек. Маеш! Дай рэшты! (<i>Дае рубля</i>.)</p>
<p>Янкель (<i>ідзе за прылавак; пакапаўшыся ў шуфлядзе, прыносіць і кладзе перад Атрыхонам рэшту</i>). О, так: лепей, а то голаву адураць. (<i>Тым часам жыдовачка ставіць шклянкі, а Янкель адкаркоўвае піва</i>.)</p>
<p>Атрыхон. Колькі тут?</p>
<p>Янкель. Дзве саракоўкі. Чы не бачыш?!</p>
<p>Атрыхон. А, ага! Верна!.. Ну, пеце, дзядзечка,— добрае піво! (<i>Цмокае</i>.)</p>
<p>Міхаль (<i>ідзе да прылаўку, бярэ 10 папярос, а потым варачаецца і кажа Пракопу</i>). А, добра, халодненькае! (<i>Выпіваюць і закурваюць: Пракоп люльку, а Міхаль з Атрыхонам папяросы</i>.)</p>
<p>Атрыхон. Можа, дзядзечка, папяросу?</p>
<p>Пракоп. Не, я ўжо прывык да свае.</p>
<p>Атрыхон (выпіўшы другую шклянку і пусціўшы хмару дыму):</p>
<p> </p>
<div class="POETRY">
<p>І малыш трашчыць.</p>
<p>І вада плюшчыць,</p>
<p>А кум да кумы судака ташчыць...</p>
</div>
<div class="CLEAR"></div>
<p> </p>
<p>Міхаль. Пакінь!</p>
<p>Атрыхон. Што пакінь? А табе што?!</p>
<p>Міхаль. Пакінь, кажу, а не — як хочаш!</p>
<p>Атрыхон. Ну, ну, выбачай! Я толькі так...</p>
<p>Міхаль. Сядзі і знай!.. Ну, што, сват, прыходзіць сягоння з гарэлкаю?</p>
<p>Пракоп. То... то, бачыш, я й сам не ведаю.</p>
<p>Атрыхон. Дзядзечка, будзь бацькам! (<i>Хоча ў руку пацалаваць</i>.)</p>
<p>Пракоп. Да ну, ну, пакінь! (<i>З сяней пазіраюць Хоўра і дзяўчаты</i>.)</p>
<p>Міхаль. Ну, так хто ж ведае? Кажы ўжо, чы што? (<i>Пачакаўшы</i>.) Ну, прыходзіць?</p>
<p>Пракоп (<i>скрабучы за вухам</i>). Э!.. то прыходзь, чы што.</p>
<p> </p>
<h4><a id="chapter16"></a>З’ява ІІ</h4>
<p>Уваходзяць Астап, Петра, а за імі дзяўчаты.</p>
<p>Астап. Так вось дзе ён, а яго дома шукаюць!.. (<i>К Петру</i>.) А ты знай сваё. Вось набраўся!..</p>
<p>Атрыхон. А, і Хімачка тут!.. А, Хоўрачка!.. (<i>Падбягае</i>.) Хадзем, піва вып’ем; тут і бацька наш.</p>
<p>Хоўра. Адчапіся! Не хачу! Хадзем, Хіма! (<i>Выходзяць</i>.)</p>
<p>Атрыхон. Так?! (<i>К сабе</i>.) Я табе прытру рогі! Вульяна, хадзі ты!</p>
<p>Вульяна (<i>выбягаючы за другімі дзяўчатамі</i>). Чакай, зараз! Хі-хі-хі!</p>
<p>Атрыхон. Іш вы, прокляць! Згаварыліся...</p>
<p>Астап. Пакінь іх там, Атрыхон! Ведама, козы... Хадзі лепей выпі!</p>
<p>Атрыхон (<i>узяўшыся ў бокі і выбрыкваючы нагамі</i>):</p>
<p> </p>
<div class="POETRY">
<p>І піць будзем,</p>
<p>І гуляць будзем,</p>
<p>А смерць... (<i>ікае</i>) Ух, я!</p>
<p>Чарнабровая мая!</p>
</div>
<div class="CLEAR"></div>
<p> </p>
<p>Петра (<i>узяўшы паўкварты, даліў у піва Міхалю і дацадзіўшы сабе ў Атрыхонаву шклянку</i>). Ну, Міхалка, вып’ем!.. Янкель, дай пару! (<i>Падпяваюць патроху</i>.)</p>
<p>Янкель (<i>падаючы і адкаркуючы</i>). А грошы цяпер ці потым?</p>
<p>Петра. Можна і цяпер. (<i>Плаціць</i>.)</p>
<p>Міхаль (<i>паказваючы на Атрыхона</i>). Бач яго, бач,— напіўся!.. Ну, здароў будзь, Астапе! (<i>Надпівае</i>.) Астап! А, Астап!</p>
<p>Астап. Чаго ты?</p>
<p>Міхаль. Ты мне спрыяеш?</p>
<p>Астап. Я нікому зла не зычу.</p>
<p>Міхаль. Але мне чы спрыяеш?</p>
<p>Астап. Чаго ты прывязаўся?! Ну, спрыяю, ну?</p>
<p>Міхаль. Давай пацалуемся!</p>
<p>Астап (<i>усміхаецца</i>). Ну, што ж, давай! (<i>Цалуюцца</i>.)</p>
<p>Міхаль. А я гад... гад! Непатрэбны гад... Ведаеш?</p>
<p>Астап. Ну?</p>
<p>Міхаль. Я ж... я цябе хацеў падвесці, ды не ўдалося. Ну, выбачай. Астапка! Ну... (<i>Тым часам Атрыхон падышоў, кінуў шапку, сеў, паспытаў піва, паглядзеў на чобаты ды стаў закурваць, плюючы перад сабою. Пракоп ківаецца, смокчачы патухшую люльку.</i>)</p>
<p>Астап (<i>к Міхалю</i>). Бог няхай выбачае!</p>
<p>Пракоп (<i>схамянуўшыся</i>). Ды што я гэта!</p>
<p>Петра. Што-о? Дачку прапіваеш!</p>
<p>Пракоп. Як? прапіваю? сваё дзіця?!</p>
<p>Астап. Да ужо ж!</p>
<p>Пракоп. Не, брэ-эшаш, гад! Каму я прапіваю?!</p>
<p>Петра. Пабачым яшчэ! (<i>Да Атрыхона</i>.)</p>
<p>Атрыхон (<i>усхапіўшыся</i>). Мая Хоўра, мая! І Наста... была...</p>
<p>Міхаль. Твая, твая!.. Не захочу, то не твая.</p>
<p>Атрыхон. Хто не захоча? Нешта яе пытаецца?!</p>
<p>Міхаль. Маўчы, дурань, а то...</p>
<p>Атрыхон. Ты сам дурань!</p>
<p>Міхаль. Як? Ты?!! (<i>Усхапіўся</i>.)</p>
<p>Астап (садзячы яго). Маўчы, Міхале! Дай пакой п’янаму!</p>
<p>Міхаль. П’янаму, п’я-я-наму! А, а як ён смее?!</p>
<p>Петра. Заўтра парахуецеся!.. А ты, Атрыхон, ідзі лепей на сяло з дзяўчатамі пагуляці.</p>
<p>Атрыхон. На сяло? А што каму да таго?!</p>
<p>Астап. Нікому нічога, адно сварыцца не варта.</p>
<p>Атрыхон. А што ён мяне дурнем... (<i>Ікае.</i>) Ён сам ду... (<i>Ікае</i>.)</p>
<p> </p>
<div class="POETRY">
<p>Эх, чух, чух чумандра!</p>
<p>Чумандрыха малада!</p>
</div>
<div class="CLEAR"></div>
<p> </p>
<p>Эх, Наста мая!.. А дзе я шапку дзеў?</p>
<p>Янкель (<i>падняў шапку і надзяваючы яму</i>). На, на, твая сапка!</p>
<p>Атрыхон. Ага... гм... (Садзіцца і мармыча.)</p>
<p>Петра. Адзін прапіў, і другі прапіў, а хто карыстаціме?!</p>
<p>Астап. Ат, пакінь! Ужо ён і шуткаваць!..</p>
<p>Пракоп. Я прапіў? я?! Гэта той накпіў... З мяне накпіў, злодзей! Дзе ён, той злодзей?</p>
<p>Астап. Чаго ты? Успакойся! Сілай ніхто не возьме. А што п'яны сказаў... Да і ён п’яны... Адрачэцца.</p>
<p>Петра. І ён ужо прапіў!</p>
<p>Пракоп. Дайце рады, людцы добрыя!</p>
<p>Астап. Вот праспіся, то пагаворым. (<i>Падміргівае Петру на Атрыхона</i>.)</p>
<p>Петра. Атрыхон, а Атрыхон!</p>
<p>Атрыхон. Га-а?</p>
<p>Петра. Чы то праўда, што Наста, кажуць, замуж ідзе?</p>
<p>Атрыхон. Наста? за каго?!</p>
<p>Петра. Кажуць, Раман Патапаў... Сягоння з гарэлкаю пойдуць.</p>
<p>Атрыхон. Як? Раман?! Наста!.. (<i>Ідзе к дзверам</i>.)</p>
<p>Петра. Чакай, куды ты? А з Хоўраю як? Хаха-ха!..</p>
<p>Атрыхон. А ну вас к бесу! (<i>Выбягае</i>.)</p>
<p>Петра. Ну, бачыце, і прапіў. Што, не праўду я сказаў?</p>
<p>Астап. Ведама, прапіў.</p>
<p>Пракоп. Што прапіў? Хто?</p>
<p>Астап. А вот бачыш: ты прапіў дачку...</p>
<p>Пракоп (<i>замахаўшы рукамі</i>). Маўчы, маўчы! Гэта мяне Міхаль адурыў, каб ён выхвараў!..</p>
<p>Астап. Дай сказаць! Ты прапіў Хоўру Атрыхону, а Атрыхон прапіў яе другому і сам уцёк...</p>
<p>Пракоп. Як, маю дачку?! Роднае дзіця мне?!</p>
<p>Астап. Бачыш, гарэлка да дабра ніколі не давядзе.</p>
<p>Петра. Але ўспакойся: той, каму Атрыхон Хоўру прапіў, не лайдак які, і Хоўра рада за яго пайсці. Адно ты не мяшай, то і сам будзеш рад.</p>
<p>Пракоп. Так ужо райце, як лепей! За гэтымі клопатамі чалавек здурнее саўсім...</p>
<p>Петра. Адно слухай нас, то будзе добра.</p>
<p>Астап. Атрыхон прапіў Хоўру Іўку Пахомчыку.</p>
<p>Пракоп. Іўку?.. Чаму ж я яго не бачыў тутака?</p>
<p>Петра. Іўка, бачыш, нас прасіў выкупіць у гэтага лайдака Хоўру. А то, кажа, гэтакі чорт будзе такую красную дзяўчыну глуміць.</p>
<p>Пракоп. Я ж... я ж за Марку хацеў яе аддаць... Той багаты...</p>
<p>Астап. А што ты ведаеш, хто будзе багацейшы?! Бацька-то Маркаў багат — ні слова, а як Марка тым багаццем пакіруе, то яшчэ немаведама. А гэты — гэты сам багацце прыдбае, бо рукі мае і галаву добрую, і да таго — граматны. Дай мы на то, і Марку ганьбы няма, адно гадаваўся ў раскошы і няграматны. Так хто яго ведае, які ён будзе.</p>
<p>Петра. Я б такога Іўка на двох Маркаў не памяняў бы!</p>
<p>Пракоп. Рабеце, як леп-ей!..</p>
<p> </p>
<h4><a id="chapter17"></a>З’ява ІІІ</h4>
<p>Уваходзіць Арына.</p>
<p>Арына. А-а ты, валацуга! П’яніца ты!.. Я думала, ён у царкву пайшоў, а ён валочыцца па шынкох! Лайдак ты! Роднае дзіця прапіваць?.. Катора пара, а яго — як няма, так няма... А ён дзіцятка роднае прапівае! Вось чаго я прыждалася на старасці! Дзявочу душу загубіць хоча. Грэшнік ты акаянны! Яшчэ знайшоў каму, канаводу гэтаму?! Каб не Хоўра, то б і не ведала, дзе і шукаць гэтага...</p>
<p>Астап. Цётка, цётка, успакойцеся! Нікога ён не прапіў. Вот выпілі трохі з Міхалем, дый годзе...</p>
<p>Арына. Якое! Што ён маніць будзе?! Мне ж Хоўра казала... Ад слёз свету цяпер, бедная, не бачыць. Як прыбегла, так і рынулася сярод хаты... Бацька, кажа, Атрыхону мяне прапіў... Павешуся, кажа, або ўтаплюся... А ён маніць!..</p>
<p>Петра. А дзе ж той Атрыхон, калі так?</p>
<p>Арына (азіраецца). Дзе?.. Або я ведаю!..</p>
<p>Астап. Так вот, цётка,— забірай ты свайго дзеда і ўлажы спаць яго. Няхай праспіцца, бо ўвечары мы ад Іўкі з гарэлкаю прыйдзем. Чуеш, цётка?</p>
<p>Арына. Чую, чую, да ўсё маніш?..</p>
<p>Астап. Да душы, не маню!</p>
<p>Петра. Не, не маніць. Чакай, цётка, нас!</p>
<p>Арыя а. Ах, вы, гады вы! Адно мяне напалохалі (<i>смяецца</i>) і дзяўчыну дурную. Вот вісусы, а ўжо сталыя гаспадары! Каб вас воўк не еў, мае галубчыкі!..</p>
<p>Астап. Так напой ты яго квасам, і няхай праспіцца добра!</p>
<p>Петра. І пільнуй, каб зноў у добрую кумпанню не патрапіў! (<i>Арына забірае Пракопа і выходзіць.</i>)</p>
<p>Пракоп. Лю-юлька... Дзе люль... люлька?</p>
<p>Арына (<i>узяўшы з лавы</i>). На, смакчы ты, небажатка старое!</p>
<p>Міхаль (<i>усхапіўшыся</i>). Куды ты, Пракоп? І я іду...</p>
<p>Петра. Хай спаць ідзе! Табе туды нечага!..</p>
<p>Міхаль. Я... я ж... сватам...</p>
<p>Астап. Ужо па ўсім! Позненька, браце, пралупіўся!..</p>
<p>Петра. Ужо і Атрыхон Хоўру прапіць паспеў.</p>
<p>Міхаль. То... то як жа цяпер?.. Як?.. А дзе ж Атрыхоо... хон?</p>
<p>Астап. Пайшоў у сваты да Насты.</p>
<p>Міхаль. Што?.. Хіба ашалеў?!.</p>
<p>Петра. Ды вы ўсе ад гэтае гары пашалелі!</p>
<p>Астап. Ён ужо святы! Табе не прытраплялася? гм... Накпіў... гм... (<i>Садзіцца і, узлёгшы на стол, засыпае</i>.)</p>
<p>Петра (<i>к Астапу</i>). Я не кажу... траплялася. Часам пры дзеле, то і нехаця мусіш...</p>
<p>Астап. Ну, ведама,— гэтак піць, як яны, чуць не кожны дзень заліваюцца, то згуба адна, чыстая згуба! Мала таго, што дабро прапівае, але — куды ж тагды чалавек варт?!</p>
<p>Петра. Але каб гэтае гары не было, то лепей было б.</p>
<p>Астап. Тагды б іншую замароку знайшлі. Даўней, кажуць, мяды сыцілі, брагу варылі, а цяпер усё пазабывалі.</p>
<p>Петра. Я чуў, што ў Гродзеншчыне дзе каторыя сёлы зарок далі і манаполькі пазакрывалі.</p>
<p>Астап. Ну, у нас гэта не скора будзе! Там, можа, маюць іншы які трунак?</p>
<p>Петра. Чы то канечне ўпівацца?</p>
<p>Астап. Яно-то і не канечне, ды людзі, бач, людзі. Ды во, хоч бы і я... Часам пойдзе такая часіна, што мушу, здаецца, загуляць, адно на павадку сябе трымаю, бо знаю сваю натуру. Як разгуляюся, то гатоў ліха натварыць і сабе і другім.</p>
<p>Петра. Вота ж то! Неяк цесна чалавеку на свеце. Хочацца слабоды, шыру, размаху, а тут няма. Так слабейшыя і заліваюць сабе памяць гарэлкаю.</p>
<p>Астап. Вот, вот! Выняў у мяне слова з губ, што цесна... Часам, як прыступіць, так сам не ведаеш, што з сабою пачаць. Здаецца, кудысь ляцеў бы, біўся, ламаў бы ўсё... Не, лепей не гаварым аб гэтым, а то страшна, каб павадок не парваўся, а то тагды або ўшчыт нап’юся, або нагармідару.</p>
<p>Петра. Дзяржыся, браце!.. Многа раёў сяголета ўлавіў?</p>
<p>Астап. Не лішняе. З пятнанцацёра ўлавіў.</p>
<p>Петра. Ну, то чаго ж! Яшчэ дагэтуль сяголета і багатшыя за цябе земцы болей не пасаджалі.</p>
<p>Астап. Яно-то так! Але вось аб’ездчык казаў надоечы, што некаторыя стойлы трэба будзе апрастаць. Купцы валяць, кажа, будуць.</p>
<p>Петра. Праўда? О, то не цікава. Бадай іх пярун, з гэтымі купцамі! Шмат пчол памарнуецца.</p>
<p>Астап. А чы даўно-то ўся пушча наша была? Не зналі мы нікога; дзе хацелі, пасвілі, дзе хацелі, стойлы займалі і звера білі, і баравое, і ўсё наша,— а цяпер?.. Такому ж лапатніку, як сам, кланяйся, бо ён ляснік,— мае волю. А аб’ездчык, а ляснічы? Ад самога адміністратара, то хоць хіба пад землю лезь. Строгасць... За ўсё плаці: і за пашу, і за вотчыну, за баравое; а стрэльбы не дзяржы, пугавейца не выраж, не то, што шаста высеч; а за лужок паршывенькі, то і шкуру злупяць... І ўсе на вачах гэтыя перамены сталі...</p>
<p>Петра. Было, да сплыло — мала што калі было! Бач яго — пан; яго пушча! Ха-ха-ха! Маўчы з ціхатою, знай, і — толькі!.. Вот трэба было б у лес прайці, да каб не запазніцца. Гэта ж сватаўство сягоння маема.</p>
<p>Астап. Так мы толькі на Глынную Граду збегаем, то якраз к дзелу паспеем.</p>
<p>Петра. Ну, то хадзем! (<i>Выходзяць</i>.)</p>
<p>1910 г.</p>
<div class="endnote-block">
<div class="footnote"><p><sup><a id="footnote-1">9</a></sup> * Адгэтуль пачынаецца тэкст не апрацаваны — чарнавыя накіды, каторыя трэ было вышукваць з розных месц. Рэдакцыйная заўвага пры першай публікацыі.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>