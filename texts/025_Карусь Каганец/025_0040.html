<div class="container">
<div class="book-utils">
<div id="qrcode"></div>
<a href="/Karus_Kahaniec/Nas_poklic.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Карусь Каганец -->
<!-- HEADER_FIELD CreationYear: 1893 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Наш покліч -->
<h2><a href="http://knihi.com/Karus_Kahaniec/">Карусь Каганец</a></h2>
<h2>Наш покліч</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Штось Нёман наш ціхі прачнуўся,</p>
<p>Ў пасцелі сваёй спеляхнуўся</p>
<p>І хвальку за хвалькай ціхенька пагнаў,</p>
<p>Ад краю да краю ганцоў ён паслаў,</p>
<p>Ад рэчкі да рэчкі,</p>
<p>Уздоўж і папярэчкі</p>
<p>У Шчару, у Сулу,</p>
<p>У Лошу і Вусу-раку.</p>
<p>Гэй, мы, хлопцы-наднямонцы,</p>
<p>Гукнем разам, гукнем разам:</p>
<p>— О — гоў!</p>
<p>Ой, не адзін Нёман прачнуўся,</p>
<p>Бо і лес чагось пахітнуўся,</p>
<p>І вецер, сарваўшысь, лісцем зашумеў,</p>
<p>Ды па полі і луках ён паляцеў,—</p>
<p>Колас к зямлі прыгне,</p>
<p>Кветку красну сарве,</p>
<p>Птушку пабудзе.</p>
<p>Ой, на свеце штось будзе!</p>
<p>Гэй, мы, хлопцы-паднямонцы,</p>
<p>Гукнем разам, гукнем разам:</p>
<p>— О — гоў!</p>
<p>Прачнуўся і наш наднямонец:</p>
<p>Молад і стар, мужык і хлопец.</p>
<p>Ой, старшыя чагось зварухнуліся,</p>
<p>Як бы бяды якой спалахнуліся.</p>
<p>Ой, друг к дружку ідзе</p>
<p>І суседа вядзе,</p>
<p>Люлек не кураць,</p>
<p>Знаць, штось важнае судзяць.</p>
<p>Гэй, мы, хлопцы-наднямонцы,</p>
<p>Гукнем разам, гукнем разам:</p>
<p>— О — гоў!</p>
<p>Ой, гора жа, гора над намі,</p>
<p>А ўсяму вінаваты самі,</p>
<p>Бо мову прыродну мы забываем,</p>
<p>Апратку, звычай на чужы мяняем.</p>
<p>Гэй, да схамянемась,</p>
<p>Да са сну прачнемась!</p>
<p>Згоду ўраім,</p>
<p>Што е злога — паправім!</p>
<p>Гэй, мы, хлопцы-наднямонцы,</p>
<p>Гукнем разам, гукнем разам:</p>
<p>— О — гоў!</p>
<p>1893 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>