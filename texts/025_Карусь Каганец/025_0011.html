<div class="container">
<div class="book-utils">
<div id="qrcode"></div>
<a href="/Karus_Kahaniec/U_try_slachi_iduc_lachi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Карусь Каганец -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "У тры шляхі ідуць ляхі..." -->
<h2><a href="http://knihi.com/Karus_Kahaniec/">Карусь Каганец</a></h2>
<h2>"У тры шляхі ідуць ляхі..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>(з Багдана Залескага)</i></p>
<p> </p>
<p>У тры шляхі ідуць ляхі,</p>
<p>А казакі чатырма валяць.</p>
<p>У травах плавяцца па пахі,</p>
<p>Свецяць зброяй, з ружніц паляць.</p>
<p>Падабраны людзі, коні,</p>
<p>Аж пад імі зямля стогне!</p>
<p>Гульба, брацця! Дні вясёлы!</p>
<p>Славу ўсякі сабе суліць.</p>
<p>Гэй, малойцы, гэй, саколы!</p>
<p>Наш архангел цуда творыць!</p>
<p>Скрозь паходны гоман чуцен.</p>
<p>Наперадзе рыцар відзен,—</p>
<p>Каралевіч сам праводзіць.</p>
<p>Чарнабрыўкі, гэй, з дарогі!</p>
<p>Паніч ў ясыр вас загоніць!</p>
<p>Украінскі дзеткі ў ногі!</p>
<p>Рысь ці мядзведзь вас ухопіць?</p>
<p>Пры гетманах люд убогі...</p>
<p>Ўсе ў атласах і саболях</p>
<p>Едуць пышна дый на конях,</p>
<p>Ўсё то ляхі ды літвіны</p>
<p>З самай Польшчы і з-за Вільні.</p>
<p>Паны з паноў, ўсе вяльможны:</p>
<p>Як сам гетман, глядзіць кожны!</p>
<p>Між усіх паноў тых значны</p>
<p>Наш праслаўны Сагайдачны,</p>
<p>Пан атаман ў славу гучны.</p>
<p>Чуб к музыкам ён скланяе,</p>
<p>А за ім услед бунчучны</p>
<p>Той харугвай павявае.</p>
<p>На малінавым атласе</p>
<p>Белы ангел ва ўсёй красе.</p>
<p>— Сагайдачны, мілы браце! —</p>
<p>Каралевіч кажа ласкай: —</p>
<p>— Вы бо нюхам як бы значце</p>
<p>Аб той гордзе той паганскай.</p>
<p>Кіньцесь ў поле, сюды-туды</p>
<p>Вы па-свойму, моў ў прысюды!</p>
<p>Пап атаман слухаць рачыць,</p>
<p>Махнуў шабляй пад калпакам.</p>
<p>Знае козак, што то значыць!</p>
<p>Зашумела за тым знакам,</p>
<p>Засвісталі, загудзелі,</p>
<p>Як бы ў пекла дзе зляцелі</p>
<p>Усе казакі дый з зямліцы,</p>
<p>Толькі земля прагудзела,</p>
<p>Моў па зімняй мецяліцы.</p>
<p>Украіна анямела,</p>
<p>Жаль Украйну агартае,</p>
<p>На магілы сазывае.</p>
<p>Плачуць дзеўкі, маладзіцы,</p>
<p>Там па бацьку дзеці плачуць;</p>
<p>Па малойцах красавіцы</p>
<p>Ад слёз свету аж не бачаць.</p>
<p>Ад нядзелі да нядзелі</p>
<p>Посвіст небам ў дзве староны:</p>
<p>Там саколы ўсё ляцелі,</p>
<p>Стуль ўцякаюць усё вароны.</p>
<p>Ў панядзелак ўсё збіралісь,—</p>
<p>Новы весці павядалісь.</p>
<p>Не патрапіць ніхто ў свеце</p>
<p>Так у бітве ігру весці,</p>
<p>Як атаман, што нам правіць</p>
<p>(Адным махам турка знесці).</p>
<p>Стуль казакі ды і ляхі</p>
<p>Бродзяць ў крыві коням ў пахі.</p>
<p>Салчан, брацця, нечуваны!</p>
<p>Алла! Драла! Гэн здалёку</p>
<p>Самы тоўсты башы, ханы</p>
<p>Аж трасуцца ў пераляку!</p>
<p>Ляцяць дзеці дый на шляхі...</p>
<p>Крык і гоман — нашы валяць!</p>
<p>Брат за брат. Казакі, ляхі</p>
<p>Свецяць зброяй, з ружніц паляць,</p>
<p>Гульба, радасць скрозь па гонях</p>
<p>І па местах, і па сёлах!..</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>