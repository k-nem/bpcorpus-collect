<div class="container">
<div class="book-utils">
<div id="qrcode"></div>
<a href="/Karus_Kahaniec/Modny_slachciuk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Карусь Каганец -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme: Драматургія -->
<!-- HEADER_FIELD StyleGenre:  -->
<!-- HEADER_FIELD Title: Модны шляхцюк -->
<h2><a href="http://knihi.com/Karus_Kahaniec/">Карусь Каганец</a></h2>
<h2>Модны шляхцюк</h2>
<div style="height: 3rem"></div>
<!-- TOC_BEGIN -->
<a href="#chapter1">З'ява І</a><br/>
<a href="#chapter2">З'ява ІІ</a><br/>
<a href="#chapter3">З’ява ІІІ</a><br/>
<a href="#chapter4">З’ява IV</a><br/>
<a href="#chapter5">З’ява V</a><br/>
<a href="#chapter6">З'ява VI</a><br/>
<a href="#chapter7">З'ява VII</a><br/>
<a href="#chapter8">З’ява VIII</a><br/>
<a href="#chapter9">З’ява IX</a><br/>
<br/><br/>
<!-- TOC_END -->
<!-- BOOK_BEGIN -->
<p>(Бытавая камедыя ў адной дзеі)</p>
<p> </p>
<p>АСОБЫ</p>
<p>Гаспадар Ян.</p>
<p>Якуб, сват Пранцішка.</p>
<p>Ганна, дачка Яна.</p>
<p>Пранцішак , Ігнась  шляхцюкі з другога засценку.</p>
<p>Андрэй, сват Ігнася.</p>
<p>Суседзі Янавы.</p>
<p>Усё дзеецца ў хаце Яна.</p>
<p> </p>
<h3><a id="chapter1"></a>З'ява І</h3>
<p>Ян і Якуб, седзячы за сталом, выпіваюць, закусваюць і вядуць гутарку.</p>
<p>Ян (<i>выпівае і налівае Якубу</i>). Пі на здароўе!</p>
<p>Якуб. Будзь, ваша (<i>прымае чарку</i>), здароў!</p>
<p>Ян. Пі на здароўе!</p>
<p>Якуб. Так-то яно то... (<i>Глядзіць на чарку</i>.) Так, так, так. (<i>Уздыхае.</i>) А ўсё ж па-людску не выходзіць...</p>
<p>Ян. А што там за бяда такая?</p>
<p>Якуб. Бяда — не бяда, а так, што яно не так, як трэба.</p>
<p>Ян. Дый піце ж, пане браце! Пры чарцы і высказаць лягчэй будзе.</p>
<p>Якуб. Ну, дай, божа, каб усё было гожа. (<i>Выпівае і налівае Янку</i>.) Э, Яне, Яне!</p>
<p>Ян. А што?</p>
<p>Якуб. Дзела, бачыш, маю.</p>
<p>Ян. Ну, дык скажы, што там за дзела такое?</p>
<p>Якуб (<i>скрабучыся за вухам</i>). Так — бачыш, ваша,— я як бы за дзелам, а пачаць не ведаю з чаго...</p>
<p>Ян. Будзь здароў, пане браце. (<i>П’е і налівае</i>.) Так скажы, пане браце, якое такое труднае дзела маеш? Але перш чарку выпі.</p>
<p>Якуб. Дзякую. Калі ж неяк і піці сорамна.</p>
<p>Ян. Чаму так? Чым хата багата, тым і рада.</p>
<p>Якуб. Дзякую, дзякую!</p>
<p>Ян. Я, бачыш, вельмі ўпрашваць не ўмею.</p>
<p>Якуб. Ды не аб тое. Здаецца, не цяпер мы знаемся.</p>
<p>Ян. Так чаму ж гэта ты?..</p>
<p>Якуб. Я, бачыш, ваша, на добры лад павінен бы сам да вас з гарэлкай прыйсці. А так-то і пачаці не ведаю з чаго...</p>
<p>Ян. Та-а-к! Вось яно што...</p>
<p>Якуб. Дык ужо ж...</p>
<p>Ян. Праўда, што яно трохі не па-людску. А дзе ж ваш маладзец? Чаму ён не прыехаў?</p>
<p>Якуб. Га, мода цяпер такая.</p>
<p>Ян. Мода — модаю, а звычай — святое дзела.</p>
<p>Якуб. За тым-то і мне так цяжка. Ці то мне першына сватацца? Ці мала я на сваім вяку паненак кабетамі зрабіў. Бо, па праўдзе сказаўшы, у сватанні шчасце маю. Адно цяпер неяк язык у роце вязне.</p>
<p>Ян. Так, так...</p>
<p>Якуб. Сам не ведаю што рабіць: але мой кавалер так захацеў.</p>
<p>Ян. Кепска, кепска.</p>
<p>Якуб. Кажа, што мода цяпер такая, што па-нашаму не сватаюцца. А ён жа ў гэтым дзеле маракуе, бо хлапец вучоны, шмат свету бачыў, у горадзе бываў, усялякае навукі набраўся, дык ужо і не жыве па-нашаму, але з культураю...</p>
<p>Ян. А што гэта такое?</p>
<p>Якуб (<i>засаромеўшыся, заікаецца</i>). Ну, ку-льту-у-рра...</p>
<p>Ян. Куль-куль-куль... Нешта я гэтага не ўцямлю. Што гэта: баба якая, ці што?</p>
<p>Якуб (<i>заклапочаны</i>). Па праўдзе сказаць, то і я сам не ведаю, што гэта такое.</p>
<p>Ян. Ну, дык чаму ж ты гаворыш, чаго не ведаеш сам? На ліха нам тыя выдумкі заморскія? Ці ў нас сваіх слоў не хватае?</p>
<p>Якуб. Не гневайся, вашэць: гэта ён мяне так навучыў, каб зразу відаць было, што ён не абы-які кавалер.</p>
<p>Ян. Ого-го! Штось мне гэта не спанараўна. А хто ён такі, ваш гэты заморскі паніч?</p>
<p>Якуб. Пранцішак.</p>
<p>Ян. Які Пранцішак? Адгэтуль?</p>
<p>Якуб. Ды гэты з Вішнёўкі, Карчэўшчык.</p>
<p>Ян. Ага-а-а! Гэта Антоняга, вечны яму пакой, сын. Гэта той, што гаспадаркі не любіць і найболей у горадзе бадзяецца.</p>
<p>Якуб. Для навукі, бачыш, усё.</p>
<p>Ян. Ведаю я, якой навукі: у карты гуляць, гарэлку піць, за дзеўкамі валачыцца — вось гэтых панічоў навукі.</p>
<p>Якуб. Мне ён казаў, чаго ён там вучыцца, але штось не ўспомню.</p>
<p>Ян. Была калісь праўда, ды іржа з’ела.</p>
<p>Якуб. Ну, дык як жа будзе?</p>
<p>Ян. Пабачыма.</p>
<p>Якуб. Ды і дачцы скажыце, каб не працівілася. Усё ж то такі паніч бывалы, далікатны,— не так, як нашы засцянковыя.</p>
<p>Ян. Дачкі няволіць не буду. Як яна спадабае. Адну толькі маю. Яна ў мяне і дома гаспадыня і ў полі работніца. Добрае дзіця. Вольную волю мае. Каб я толькі ведаў, што ён хлопец добры, не лайдак, то перашкод рабіць не буду.</p>
<p>Якуб. Так-то яно так. Але растлумачце ёй, што гэта не просты хлопец, а вучоны.</p>
<p>Ян. А што тамака вучоны, вучоны! Хочаце — самі намаўляеце. Я гаварыць не буду.</p>
<p>Якуб. А мо і пагаварыць з ёй?</p>
<p>Ян (кліча). Ганна, а Ганна! Хадзі-тка, дзеткі, сюды.</p>
<p> </p>
<h3><a id="chapter2"></a>З'ява ІІ</h3>
<p>Ганна (<i>убягае босая, падкасаўшыся, з дзеркачом у руках, убачыўшы чужога, засаромелася, абцягнула спадніцу і стала ў качарэжніку</i>). Тата, мяне клікалі?</p>
<p>Ян. Але. Вось пан Якуб з табой пагаварыць хоча.</p>
<p>Ганна (<i>утаропіўшыся</i>). Пан Якуб?</p>
<p>Якуб. Што, паненачка, на мяне так дзівішся? Сядзь лепей, пагаворыма.</p>
<p>Ганна. Дзякуй, я магу і стоячы паслухаць.</p>
<p>Якуб (<i>заклапочаны, памаўчаўшы</i>). Памажэце, ваша, пане Яне.</p>
<p>Ян. Бачыш, Ганна! Пранцішак Карчэўшчык да цябе свата прыслаў.</p>
<p>Ганна, сарамліва павярнуўшыся да печы, нішчком усміхаецца {усмі-</p>
<p>хаецца }і маўчыць.</p>
<p>Якуб. Ну, што ж паненка на гэта скажа?</p>
<p>Ганна (<i>прыкідваючыся нязнайкаю</i>). Не ведаю...</p>
<p>Якуб. Падумай, паненка: ён жа і вучоны і далікатны — па-польску і па-расейску гаварыць умее. Будзеце ў горадзе жыць, з панамі таварыства вадзіць.</p>
<p>Ганна. У-у-га! (<i>Як бы да сябе.</i>) Так многа!</p>
<p>Якуб. Будзеш, паненка, у дарагіх сукнях хаджываць, далікатную страву есці... Ну, ды што ж, паненка, маўчыш? Кажы: пойдзеш за Пранцішка?</p>
<p>Ганна. Не ведаю.</p>
<p>Якуб. Не саромейся, паненка.</p>
<p>Ганна. Нашто гэта мне ўсё? Ці мне ў бацькі дрэнна?</p>
<p>Ян. Дрэнна — не дрэнна, але векаваць пры мне не будзеш?.. Трэба ж калі-небудзь замуж выйсці.</p>
<p>Ганна. Ваша, тата, воля — але пры вас я бы ахвотней асталася.</p>
<p>Якуб. А калі б вам у горадзе добра пайшло, дык і бацьку ўзялі б да сябе. Бацька на старасці спачыў бы ад працы. У горадзе і памаліцца ёсць дзе.{ёсць</p>
<p>Ян. Бог усюды ё, а ў горадзе мне не прынадна. Дый сам, вашэць, я думаю, не вельмі б то ў горадзе рад жыў.</p>
<p>Якуб. Яно-то так; я бы ў горадзе не мог жыць, бо ўжо стары — цяжка прывыкаць. А маладым-то другое.</p>
<p>Ян. Ну, Ганна! А што ты на гэта?</p>
<p>Ганна маўчыць, адно край фартушка зубамі цярэбіць.</p>
<p>Якуб. Бачу, што з паненкаю да ладу не дайду, бо саромеецца,— а сваё дзела я споўніў, дый то толькі праз памяць нябожчыка бацьку Пранцішкавага, бо сам бы я за гэтакае сватаўство не ўзяўся. А цяпер, людцы добрыя, аставайцеся здаровы, хай бацька з дачкою парадзяцца добра, а Пранцішак сам на адповедзь прыйдзе, калі ў яго мода такая. Бывайце здаровы!</p>
<p>Ян. Ідзеце з богам здаровы! (<i>Якуб выходзіць</i>.)</p>
<p> </p>
<h3><a id="chapter3"></a>З’ява ІІІ</h3>
<p>Ян. Ну, што ж, Гануля? Пайшла б за Пранцішка?</p>
<p>Ганна (<i>энергічна</i>). Ды куды там?!</p>
<p>Ян. А што ж з таго будзе, што ўсім адказваеш?</p>
<p>Ганна (<i>прыбіраючы хату</i>). Ці ж бо мне дома кепска? Тата ж мяне не праганяеце...</p>
<p>Ян. Добра, але ўсё ж такі век маладая не будзеш, а як пастарэеш, хто цябе тады возьме? Я ўжо стары, ужо столькі не пражыву, колькі пражыў. Як прыйдзецца рукі злажыць, то хто табе тады ў помач стане? Гаспадарку разарвуць, цябе пакрыўдзяць... Старасць — не радасць.</p>
<p>Ганна. Пажывеце, тата, пажывеце.</p>
<p>Ян. Я ведаю: у цябе ў галаве Ігнась.</p>
<p>Ганна. Ігнась — не Ігнась, а за Пранцішка не пайду.</p>
<p>Ян. То чаму ж свату зразу не сказала?</p>
<p>Ганна (<i>з абідаю</i>). А гдзе ж хто бачыў, каб дзяўчына з сватам гаварыла? Гэта ж сорам! Тагды б мяне на засценку засмяялі.</p>
<p>Ян. Яно-то праўда, што табе неяк не выпадае.</p>
<p>Ганна. Але тату-то я ўсё скажу, як на споведзі. Не пайду за Пранцішка, бо тут яго ўсе знаюць, як аблупленага ката. Усе з яго толькі кпяць і смяюцца. Ніхто аб ім добрага слова не скажа. Ходзіць па-моднаму, увесь у чорным, сурдут доўгі, ззаду разрэзаны... Не раўняючы, як той чорт.</p>
<p>Ян. Бачыш яго! А я гэтага не ведаў!</p>
<p>Ганна. Бо тата ўсё або ў полі, або ў хаце. А я ведаю, бо не раз яго спатыкала. Як сустрэну яго на вуліцы, дык кожны раз ажно жахнуся. А сабакі ненавідзяць яго горш, як воўка. Часам за паўвярсты ад засценку дагоняць яго ды калошы паабрываюць. Цьфу! Сабака яго не можа сцярпець, а я б мела за яго замуж ісці!..</p>
<p>Ян. Кажуць, што вучоны.</p>
<p>Ганна. Вучоны, вучоны! Бульбы ад рэпы не распазнае. А гаворыць дык так, што і зразумець яго трудна. Нашае мовы сароміцца...</p>
<p>Ян. Гэта брыдка! Але хацелася б мне зяця прычакаць — унукаў бы гадаваў.</p>
<p>Ганна. Прычакаеце, прычакаеце.</p>
<p>Ян. Цяжка, бачыш, з гаспадаркаю ўпраўляцца, а найміт — не свой чалавек: і дорага каштуе, і на старану гатоў што перадаць,— ведама, чужы.</p>
<p>Ганна. Але! А хочаце мяне ў горад аддаць. А хто ў вас за гаспадыню будзе, хто каровы падоіць, хто свінні пакорміць? Хто страву вам зварыць? Хто з жнейкамі ў полі стане?</p>
<p>Ян. Я цябе не няволю.</p>
<p>Ганна. Тут я радзілася, тут і матуля мая пахавана, тут я астануся. Хто б тады магілку матчыну прыбраў? Зарасла б яна дзікім зеллем, а вам бы матка супакою не дала за тое, што мяне ад яе адлучылі... (Плача.)</p>
<p>Ян (<i>разжалены</i>). Не плач жа, не плач! Я ж цябе не прымушаю. Мне і самому дужа ён не падабаецца. Дый цяжка мне аставацца аднаму. Ведаю, пра Ігнася думаеш, дый нешта ж ён маўчыць дагэтуль, не сватаецца.</p>
<p>Ганна. Але і да іншых не ўдаецца.</p>
<p>Ян (<i>смеючыся</i>). А ты б яго хацела? (<i>Ад якойсь пары ўжо сабакі брэшуць</i>.)</p>
<p>Ганна. Мала бы што, ды мне і з вамі добра.</p>
<p>Ян. Але каго гэтак сабакі апанавалі? Выскач, дачушка, глянь, каго яны так тамака бяруць? (<i>Ганна выходзіць</i>.)</p>
<p> </p>
<h3><a id="chapter4"></a>З’ява IV</h3>
<p>Ян, зняўшы з кручка кажух, падкінуў сабе пад галаву і прылёг за сталом на лаве, так што яго не відно ад дзвярэй. У хату ўскаківае, уцякаючы ад сабак, Пранцішак — бледны, задыхаючыся; ён у чорным сурдуціку, у чорных нагавіцах, у белых рукавічыках і каўнерыку.</p>
<p>Пранцішак (<i>азірнуўшыся па хаце</i>). І тут нікагусенька! А, псямаць іх, чуць мне сурдута не з’елі. Цэлых пяць рублёў жыду аддаў за яго, але на такія залёты, дык і то дорага. (<i>Падышоў к лаве і змятае яе хустачкай</i>.) Але жыць тутака — то я бы не жыў. Забяру Ганну ў горад, дам сабе з ёю рады, каб толькі пасаг у рукі як прыбраць — вось што.</p>
<p>Ганна (<i>прычыніўшы дзверы</i>). Тата тут? (<i>Убачыўшы Пранцішка</i>.) А-а-а! А гдзе тата?</p>
<p>Пранцішак. Не вем... Добры вечар, паненка! А на цо то паненка таты шукае? Можа, мы і без таты моглісь бы паразмавяць. Я наўмысле тэго пшышэд.</p>
<p>Ганна. А аб чым мы маем гаварыць? Калі якое дзела маеце, тата на тое...</p>
<p>Пранцішак (<i>прыдзержываючы Ганну за руку</i>). Але няхай паненка зачэка. Без таты нам бэндзе свабодней; паненка ве, што пры таты не вшыстко можна робіць. (<i>Памаўчаўшы</i>.) Паненка ве, чаго я тут пшышэдлэсь.</p>
<p>Ганна. Не, не ведаю!</p>
<p>Пранцішак. Як то? Прэце ж ту был пан Якуб, он мне мувіл...</p>
<p>Ганна (<i>нецярпліва</i>). Што вам пан Якуб гаварыў, таго я не магу ведаць.</p>
<p>Пранцішак. Але ж, паненка, я ту пшышэдлэсь да паненкі в сваты, а паненка гневася на мяне, як на злэго.</p>
<p>Ганна. А ці ж у сваты хто гэтак ходзіць і сорам дзяўчыне прычыняе і дзверы заступае?!</p>
<p>Пранцішак. Цо бо то паненка до мне, як до хлопа, гада? Чы бы то мы не моглісь фізычне паразмавяць? Прэце ж, паненка такі шляхетна естэсь, а то па-прастэму і па-прастэму.</p>
<p>Ганна. Няхай сабе і «па-прастэму». Няўжо ж крыва лепш, як проста?</p>
<p>Пранцішак. Я, відзі паненка, я не естэсь просты. А вшыстко токі цоколек розумем. Я ў месце да школы ходілэсь. З ружнымі панамі знамся. Так паведзяўшы, я чловек з культуро, выкшталцоны естэсь,— так то мне неякось ні выпадае так па-хлопску гадаць: гале ды гале.</p>
<p>Ганна. Та чаму ж, паніч, у засценак прыходзіш? Нам гэтага ўсяго не трэба — гэтых хвізыкаў ды культураў. Нам досі нашае мовы, нашых звычаяў.</p>
<p>Пранцішак. Э! то так?! То паненка мне не хцэ! Пачакай, паненка, я патрафя паненка намувіць, што і маёй бэндзеш і нікаму ані піснеш...</p>
<p>(<i>Хоча злавіць яе</i>.)</p>
<p>Ганна. Што гэта?! Адчапіся! Разбойнік! Шалёны! (На сцэне тузаніна, а тым часам з-за стала ўстае Ян.)</p>
<p>Пранцішак (<i>убачыўшы Яна, пускае Ганну і гвалтуе</i>). Гэй, людзі! Ратуйце!.. Ратуйце!..</p>
<p>Ян (<i>падыходзіць з гневам</i>). А гэта што?.. (<i>Ад гневу не можа гаварыць.</i>)</p>
<p>Пранцішак. А, пан? Адкуль гэта пан?.. Чы то пан тутэйшы? Ратуйце! памажыце! Гэта дзяўчына шалёная, ці якое ліха... Забіць хоча...</p>
<p>Ян. Вон, паганец!.. Віш, ты! Брахаць будзе... Вон, каб і нага твая тут не была!.. Я б з табой іначай пагаварыў, але абразы шаную і звычай святы. Адно вынасіся швыдчэй, а то часам і не вытрываю.</p>
<p>Пранцішак (<i>адступаючы да дзвярэй, к сабе гаворыць</i>). Ну, яшчэ добра скончылася... Я баяўся, каб не было горай. (<i>Шмыгнуў за дзверы</i>.)</p>
<p> </p>
<h3><a id="chapter5"></a>З’ява V</h3>
<p>Ганна (<i>туліцца да бацькі</i>). Балазе, татачка, вызвалілі мяне ад гэтага гада.</p>
<p>Ян. Дык праўду казалі аб ім, што не самавіты. Вось табе і моднае сватаўство.</p>
<p>Ганна (<i>утаропіўшыся</i>). Ціха, тата!</p>
<p>Ян. А што там?</p>
<p>Ганна. Як бы званок чутно... чуеце?</p>
<p>Ян (<i>слухаючы</i>). Але ж. Пошта, ці што?!</p>
<p>Ганна. Як бы са шляху звярнулі. (<i>Глядзіць у акно</i>.)</p>
<p>Ян. Зноў бяда, ці што? Да каго ж бы гэта? Хіба што не да нас... Дый хто?..</p>
<p>Ганна (<i>стаіць ля акна</i>). А мо і да нас. (<i>Разам зардзеўшы</i>.) Татачка! Ды гэта ж сваты! І да нас, да нас! Ужо і Бэйшараву хату мінулі.</p>
<p>Ян (<i>паглядаючы ў акно</i>). Праўда! Во, гэта дык па-людску, па-гаспадарску.</p>
<p>Ганна. А што, тата? Ці ж не казала? Вось і сваты!</p>
<p>Ян. Але коні добрыя. Ды хто ж бы то?</p>
<p>Ганна. Ігнась! Ігнась са сватам едзе!..</p>
<p>Ян. Ідзі ж, дзяўчына, прыгарніся трохі, бо растрапалася, з гэтым злодзеем тузаючыся.</p>
<p>Ганна. Што гэта сягоння?! Ажно галава кругам пайшла. (<i>Выбягае</i>.)</p>
<p> </p>
<h3><a id="chapter6"></a>З'ява VI</h3>
<p>Ян ходзіць неспакойна па хаце. Дзверы адчыняюцца, і ўваходзіць сват Андрэй.</p>
<p>Андрэй. Хай будзе пахвалёны!</p>
<p>Ян. На векі векаў! Што гэта, куме: ці не воўк здох, што ўрэшце ўспомніў аба мне? Гэтулькі часу і носа не ткнуў.</p>
<p>Андрэй. Часу, кумочку, не было. Далібог, колькі разоў збіраўся, ды ўсё ніяк не выходзіла.</p>
<p>Ян. Эй, гавары, куме! Вось сядай лепей і кажы, што чуваць. Як баба маецца? Як дзеткі?</p>
<p>Андрэй. Дзякую! Нічагутка, жывём памаленьку. Як сам? Як дачка?</p>
<p>Ян. Здаровы, дзякаваць богу. Але сядай жа, нарэшце!</p>
<p>Андрэй. То і дзякаваць. А калі будзеце рады купцам, дык сяду.</p>
<p>Ян. Ды ўжо ж, хто мае тавар, той і купцом рад. Што да цаны, то ці зойдземся,— а так ласкаве просім.</p>
<p>Андрэй. Калі так, то і аб цану змяркуемся, дасць бог. (<i>Садзіцца і ставіць на стол пляшку.</i>) Так, значыць, ты не працівен, куме?</p>
<p>Ян. Што я? Не мне ж з Ігнасем жыць. А дачкі няволіць не буду.</p>
<p>Андрэй. Яно-то так. Але, пакуль аб цану таргавацца, трэба б тавару паглядзець.</p>
<p>Ян. Пачакайце крышку: я пайду клікну яе. (<i>Выходзіць</i>.)</p>
<p> </p>
<h3><a id="chapter7"></a>З'ява VII</h3>
<p>Ян (<i>уходзіць, ведучы засаромеўшуюся дачку, за ім ідзе Ігнась</i>). Ого! Пакуль мы тут, яны самі праз акно таргуюцца. Кажы, дачка, ці хочаш Ігнася?</p>
<p>Ганна. Як, тата, скажаце... (<i>Падыходзіць да Андрэя і цалуе ў руку</i>.)</p>
<p>Ян. Бач, якая пакорная?! А даўно-то аднаго адправіла. Ну, давай падвячоркаваць. (<i>Ганна выбягае, штурхнуўшы Ігнася</i>.) Ну, Ігнась, сядай, пагаворым.</p>
<p>Ігнась (<i>цалуе ў руку</i>). Дзякую пану бацьку.</p>
<p>Усе паселі за стол. Ганна прыносіць яечню на скаварадзе; бацька рэжа хлеб і кладзе перад кожным па лусце.</p>
<p>Андрэй (<i>налівае чарку</i>). Такі трэба б было нам старгавацца.</p>
<p>Ян. А што нам таргавацца? Дзеці ўжо згаварыліся, а ўсё, што маё, тое іх будзе. Гаспадарка Ігналева невялікая, дык там брат яго ўправіцца,— а Ігнась пры мне будзе.</p>
<p>Андрэй. Ну, дык згода! Будзь, куме, здароў і дзяржыся крэпка! (<i>Выпівае.</i>)</p>
<p>Ян. Пі на здароўе! Хай бог дзецям памагае! (<i>Тым часам пачынаюць збірацца кабеты, хлопцы, дзяўчаты</i>.)</p>
<p> </p>
<h3><a id="chapter8"></a>З’ява VIII</h3>
<p>Ян. Ну, калі і гасцей нам бог прыслаў, то няхай ужо зусім будзе весела. Хадзі, Юрка, сюды. (<i>Падыходзіць шустры чарнявы хлапец</i>.) Схадзі, бач, скрыпку вазьмі, ды няхай і Волесь цымбалы цягне.</p>
<p>Юрка. Мо і Юзіка з клярнетам клікнуць?</p>
<p>Ян. Так бяжы хутчэй. А ты, Ганна, скажы Піліпу, хай з клеці прынясе баклажку.</p>
<p>Ганна выбягае і, як бач, прыносіць разам з Піліпам місу нарэзанага сыру і баклажку з гарэлкай. За імі ўваходзяць музыкі, строяць інструменты і пачынаюць іграць. Ігнась бярэ Ганну і ідзе ў танец, прыпяваючы, а за імі другія.</p>
<p>Хор дзяўчат</p>
<p> </p>
<div class="POETRY">
<p>Кацілася па вуліцы белая талерка.</p>
<p>Слаўны хлопец, слаўны хлопец,—</p>
<p>харошая дзеўка.</p>
</div>
<div class="CLEAR"></div>
<p> </p>
<p>Хор хлапцоў</p>
<p> </p>
<div class="POETRY">
<p>Нашто дзеўцы рэшата,</p>
<p>Нашто дзеўцы сіта,—</p>
<p>Хлапец дзеўку пацалуе,—</p>
<p>Дзеўка будзе сыта.</p>
</div>
<div class="CLEAR"></div>
<p> </p>
<p>Ганна (да Ігнася)</p>
<p> </p>
<div class="POETRY">
<p>Мая песня ўся:</p>
<p>Люблю Ігнася...</p>
</div>
<div class="CLEAR"></div>
<p> </p>
<p>Ігнась (да Ганны)</p>
<p> </p>
<div class="POETRY">
<p>У гародзе гарбузы,</p>
<p>У Кіеве дзядзька;</p>
<p>За то цябе палюбіў,</p>
<p>Што цалуеш гладка.</p>
</div>
<div class="CLEAR"></div>
<p> </p>
<p>(да музыкі)</p>
<p> </p>
<div class="POETRY">
<p>Іграй, іграй, іграчу,</p>
<p>А я табе заплачу,</p>
<p>А я хатку прадам,</p>
<p>Табе грошы аддам...</p>
</div>
<div class="CLEAR"></div>
<p> </p>
<p>Танцуе з Ганнай. Хор уторыць апошнія словы песні. Пасля Ігнась з Ганнаю выходзяць з грамады і становяцца наперадзе сцэны, каля акна.</p>
<p>Ганна. Чуеш, Ігнась, як сабакі бяруць? Што там за ліха па засценку цягнецца?</p>
<p>Ігнась (<i>пазіраючы ў акно</i>). Цёмна. Не відаць. Трэба выйсці паглядзець, што там такое.</p>
<p>Ганна. А цябе сабакі не парвуць?</p>
<p>Ігнась. Яны мяне ўжо знаюць.</p>
<p>Ігнась выходзіць. Ганна глядзіць у акно. Моладзь танцуе, а старыя частуюцца.</p>
<p>Ігнась (<i>вяртаецца</i>). Нехта дарогаю да нас бяжыць, як жару ўхапіўшы.</p>
<p>Ганна (<i>пазіраючы ў акно</i>). Бачу, бачу — каля загарадзі. Гэта ж наша ліха.</p>
<p>Ігнась (<i>гледзячы ў акно</i>). І якраз сюды звяртае.</p>
<p>Ганна. Тату, тату! Той гад ізноў к нам бяжыць.</p>
<p>Пачуўшы Ганну, усе пакідаюць танцаваць, а за імі і музыкі адзін за адным зарываюць ігру.</p>
<p>Ян (<i>устаючы з-за стала</i>). А ліха ж яго галаве! Хаты маёй не шануе. Ой, мусіць-такі прыйдзецца мне выкінуць яго за дзверы.</p>
<p> </p>
<h3><a id="chapter9"></a>З’ява IX</h3>
<p>Пранцішак (<i>бледны, у абарванай адзежы, у памятым капелюшы; ускаківае на сярэдзіну сцэны</i>). Га, зладзеі! Гэта вы павыпускалі сабак на мяне?! Ну заплаціце ж вы мне за гэта!</p>
<p>Ян. А ягомасць так не крычы, бо тут ёсць і старэйшыя за цябе, ды такія, што цябе супакоіць патрапяць.</p>
<p>Пранцішак. А самі мне за адзежу заплаціце? Мала таго, нада мною тут паздзекаваліся, яшчэ і сабакамі нацкавалі...</p>
<p>Ян. Гэта ж ужо з гадзіну будзе, як ягомасць адгэтуль выйшаў.</p>
<p>Пранцішак. Ужо ў канцы засценку быў, як мяне сабакі апанавалі.</p>
<p>Ян. Мае сабакі ў канцы засценку былі?</p>
<p>Пранцішак. Вашы ці не вашы, але мне заплаціце, бо я ў вас быў.</p>
<p>Ян. Ніхто не зваў.</p>
<p>Пранцішак. Паліцыю паклічу, у суд пацягну.</p>
<p>Ян. Баюся я, як заяц рабой кабылы.</p>
<p>Пранцішак. Сурдут 20 рублёў і порткі 6, а капялюш 2 рублі, то разам 28 рублёў. Плаціце! А то ў суд падам і на вас і на ўвесь ваш засценак.</p>
<p>Ігнась. То мы ўсе будзем плаціць?{гілаціць?</p>
<p>Пранцішак. А ўжо ж усе.</p>
<p>Ігнась. І за той брыль?</p>
<p>Пранцішак. І за той.</p>
<p>Ігнась (<i>выхапіўшы з рук капялюш</i>). Давай сюды! Калі маю плаціць, то няхай хоць пацешуся ім. (<i>Кулаком прабівае брыль</i>.)</p>
<p>Пранцішак. Што ты робіш, дурню?!</p>
<p>Ігнась (<i>спакойна</i>). Што? А беларускую шапку.</p>
<p>Пранцішак (<i>сярдуючы</i>). Мой капялюш папсаваў.</p>
<p>Ігннась. А табе якое дзела? Я заплачу. Гэта ўжо мой, а не твой.</p>
<p>Ян. Праўда Ігналева. Сварыцца я з табою не буду, дый па судох цягацца не хачу. Сам табе заплачу. Але за тое, што ты з мяне па-шальмоўскі хочаш злупіць 28 рублёў за тое, што каштуе 10,— кару, панічыку, дастанеш і свае лапсардакі тутака на мейсцы пакінеш.</p>
<p>Пранцішак. Што? Я ў паліцыю! Я ў суд!</p>
<p>Ян. Паліцыя тут нічога не паможа, а на такога злодзея, як ты, суду ні божага, ні людскога няма. А ну, хлопцы, раздзеньце яго, гэтага панічка. (Хлопцы абступаюць і прытрымліваюць Пранцішка.)</p>
<p>Пранцішак (тузаючыся). Што?! Сурдут? Не задзірайце сурдута! А-ёй! а-ёй! а-ёй... Паненкі глядзяць...</p>
<p>Андрэй. Ніякіх паненак тут няма, адно нашы дзяўчаткі, а яны ведаюць, што чалавек у світцы не родзіцца. Хлопцы, а ну жыва! (<i>Хлопцы здзіраюць сурдут. Пранцішак астаецца ў манішцы наголым целе і ў рукаўчыках на голых руках. Агульны смех.</i>)</p>
<p>Андрэй. Глядзіце! Гэта іх такая гарадская мода, што без кашулі ходзяць.</p>
<p>Ігнась. Ну, а цяпер давай, братка, і нагавіцы.</p>
<p>Пранцішак. Ой-ой-ой-ой! Людцы добрыя, ратуйце! Заб’юць!</p>
<p>Ян. Ціха, не крычы. А то на твой прыродны мундзір яшчэ што прыложым. А калі я за нагавіцы плачу, то давай.</p>
<p>Хлопцы. Скідай барджэй нагавіцы! Скідай! Скідай! (<i>Адны дзержаць Пранцішка пад пахі, а другія пачынаюць нагавіцы спушчаць</i>.)</p>
<p>Заслона.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>