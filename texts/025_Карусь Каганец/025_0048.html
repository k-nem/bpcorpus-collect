<div class="container">
<div class="book-utils">
<div id="qrcode"></div>
<a href="/Karus_Kahaniec/Plac_bielarusa.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Карусь Каганец -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Плач беларуса -->
<h2><a href="http://knihi.com/Karus_Kahaniec/">Карусь Каганец</a></h2>
<h2>Плач беларуса</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ой, краіна мая бедна,</p>
<p>Ворагамі скута,</p>
<p>Пі сво гора ўжо да дна!</p>
<p>Ды слаба атрута...</p>
<p>І здаецца, ужо мёртва,</p>
<p>Паны так казалі,—</p>
<p>Ўсё цямнота да галотва,</p>
<p>Усе так прызналі.</p>
<p>Бо мы носім світу шару,</p>
<p>Нікога не крыўдзім,</p>
<p>Мы працуем бо праз меру,</p>
<p>Ды шчасця не відзім,</p>
<p>Адно панству адрабляем</p>
<p>За патрэбы нашы,</p>
<p>А ўсё неяк патрапляем</p>
<p>Папом у закарвашы.</p>
<p>Бо мы бедны, мы галодны,</p>
<p>Не умеем круціці,</p>
<p>І не знае люд наш бедны,</p>
<p>Як ў раскошы жыці.</p>
<p>Хворсаў панскіх мы не знаем,</p>
<p>Бо ўжо нам магіла;</p>
<p>І мы самі ўжо не сцямім,</p>
<p>Чым Беларусь была:</p>
<p>Што багата колісь была,</p>
<p>Між народаў слаўна,</p>
<p>Што навукай колісь слыла,</p>
<p>Вайной была спраўна.</p>
<p>І хоць рэчкі нашы плывуць,</p>
<p>Шумяць ачарэты,</p>
<p>І хоць людзі нашы жывуць,</p>
<p>Цемнатой адзеты.</p>
<p>Хоць, як мёртва, та краіна</p>
<p>Дрэмле у папелі</p>
<p>І пад бічам цемравіны</p>
<p>Усе занямелі.</p>
<p>Пакапаўся б ў тым папелі,—</p>
<p>Іскарка б бліснула;</p>
<p>А каб ветры наляцелі,</p>
<p>Полымя б шыбнула.</p>
<p>І зацвіла б наша ніва</p>
<p>Краснымі квятамі...</p>
<p>І Беларусь та журліва,</p>
<p>Што нікне з лятамі,</p>
<p>Ўзварухнецца, ўстрапянецца,</p>
<p>Узвядзе плячыма,</p>
<p>Ў нову шату апранецца</p>
<p>І празрыць вачыма.</p>
<p>11. VIII. 1904 г.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>