<div class="container">
<div class="book-utils">
<div id="qrcode"></div>
<a href="/Ciotka/Mora.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цётка -->
<!-- HEADER_FIELD CreationYear: 1905 -->
<!-- HEADER_FIELD Edition: Беларуская літаратура : хрэстаматыя / [складальнікі: У. В. Адамчык, М. В. Адамчык]. - Мінск : Сучасны літаратар, 2004. - 1007 с. -->
<!-- HEADER_FIELD FirstPublicationYear: 1905 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 2004 -->
<!-- HEADER_FIELD SectionAuthor: Вершы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мора -->
<!-- HEADER_FIELD Title2: (Рэвалюцыя няродная) -->
<!-- HEADER_FIELD Uploaded: 2011-08-04T12:03:00.000Z -->
<!-- HEADER_FIELD Year: 1905 -->
<h2><a href="http://knihi.com/Ciotka/">Цётка</a></h2>
<h2>Мора</h2>
<h2 class="title2">(Рэвалюцыя няродная)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Не такое цяпер мора,</p>
<p>На такі у хвалях шум:</p>
<p>Цяпер бурна, страшна мора!</p>
<p>Хваля поўна дзікіх дум.</p>
<p> </p>
<p>Мора вуглем цяпер стала,</p>
<p>Мора з дна цяпер гарыць,</p>
<p>Мора скалы пазрывала,</p>
<p>Мора хоча горы змыць.</p>
<p> </p>
<p>Мора злуе, крэпнуць хвілі,</p>
<p>З дзікім шумам бераг рвуць;</p>
<p>Гром грыміць за вёрсты-мілі,</p>
<p>З мора брызгі ў неба б'юць.</p>
<p> </p>
<p>Месцам хваля стогнам рыкне,</p>
<p>Месцам плач сарвецца з губ,</p>
<p>Месцам бераг болем ікне,</p>
<p>Гром грыміць у тысяч труб.</p>
<p> </p>
<p>Мора зброіцца палкамі,</p>
<p>Шум русалак разбудзіў,</p>
<p>Запаліўся смок агнямі,</p>
<p>Неба чорны гнеў пакрыў.</p>
<p> </p>
<p>Бог сярчае: злая бура</p>
<p>Псуе вельмі святы сон.</p>
<p>Б'ецца, рвецца ўся натура,</p>
<p>Аж дрыжыць нябесны трон.</p>
<p> </p>
<p>Трон дрыжыць, не спяць прарокі,</p>
<p>Бог склікае святы сход;</p>
<p>А там радзяць, што аблокі</p>
<p>Мусяць штурм пусціць у ход.</p>
<p> </p>
<p>Бой пачаўся. Войска бога</p>
<p>Залпам паліць ў горды хвіль...</p>
<p>Мільён згіне, — нова змога</p>
<p>Расце крэпка праз сто міль.</p>
<p> </p>
<p>Растуць сілы мора злога,</p>
<p>У размаху відзен гарт;</p>
<p>Не адступяць войскі бога...</p>
<p>Бой пачаўся не на жарт.</p>
<p> </p>
<p>Такі бой вякамі жджэцца,</p>
<p>Такі бой гігантаў дасць,</p>
<p>Ў такім баю толькі грэцца,</p>
<p>Ў такім баю толькі пасць.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>