<div class="container">
<div class="book-utils">
<div id="qrcode"></div>
<a href="/Kandrat_Krapiva/Rak_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1926 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 183-184 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Рак -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Рак</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p> </p>
<p>Паважны чалавек адзін</p>
<p>З далёкіх і чужых краін</p>
<p>Прыехаў вандраваць па Беларусі.</p>
<p>Чаго — сказаць я не бяруся:</p>
<p>Ці то яго цікавіў Мінск, ці то Мазыр і Прыпяць,</p>
<p>А толькі ён зайшоў бутэльку піва выпіць.</p>
<p> </p>
<p>— Што ў вас да піва ёсць? — пытае ён Слугу.</p>
<p>— Што загадаеце, падаць я вам магу,—</p>
<p>Адказвае Слуга.— Ёсць тараны, ёсць ракі.</p>
<p>— А гэта што такія за прысмакі?</p>
<p>Іх не чуваць у нашай старане.</p>
<p> </p>
<p>Нясі, галубчык, мне якіх штук пяць на спробу.</p>
<p>Падаў Слуга. Паважная Асоба,</p>
<p>Абцерабіўшы раку шыю й клешні</p>
<p>(Не хоча з драбязой займацца ён, канечне),</p>
<p>Давай упісваць рэшту.</p>
<p> </p>
<p>Ды вось не есца толькі нешта:</p>
<p>Расце, здаецца, ў роце рак.</p>
<p>Аж вочы плюшчыць дзядзька-небарак,</p>
<p>Але, запіўшы півам, лыкнуў.</p>
<p>«Давай яшчэ папробую, а мо й прывыкну</p>
<p>Да гэтых,— думае,— прысмакаў».</p>
<p>Але й з другім не лепей ракам:</p>
<p>Назад, здаецца, з рота ён паўзе.</p>
<p>— Паслухайце,— Асоба кажа тут Слузе,—</p>
<p>Што гэта ў вас за людзі?</p>
<p>І што ў людзей за густ?</p>
<p>Вось я ніяк прывыкнуць не магу</p>
<p>І ракам рот дарэмна запаскудзіў.</p>
<p>Слуга ў адказ: — Які вы, дзядзька, смешны!</p>
<p>Не дзіва мне, што не знайшлі вы смаку</p>
<p>У нашым раку:</p>
<p>У нас ядуць тут шыю і клешні,</p>
<p>А вы — жывот ды бруд усякі.</p>
<p>Калі трапляецца ў жыцці вам рак,</p>
<p>То, каб не каяцца нарэшце,</p>
<p>Уведайце наперад, дзе ў ім смак,</p>
<p>Тады ўжо толькі ешце.</p>
<p>Іначай знойдзеце ў лупіне,</p>
<p>Што кожны, плюнуўшы, адкіне.</p>
<p> </p>
<p><i>1926</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>