<div class="container">
<div class="book-utils">
<div id="qrcode"></div>
<a href="/Kandrat_Krapiva/Klas.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1925 -->
<!-- HEADER_FIELD FirstPublicationYear: 1925 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Зборнік "Людзі-суседзі" -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Клас -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Клас</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Праўду людзі кажуць, што стараешся-вучышся, а дурнем паміраеш. Вось і я — ужо ж не маладзенькі. Ёсць стварэнні, якія і татам завуць. Як маладзейшы быў, дык сякія-такія й класы праходзіў, а вось наце ж вам: у першым класе зрэзаўся. Так-такі начыстую зрэзаўся.</p>
<p>А было гэта вось як.</p>
<p>Паехаў я раз у Магілёў.</p>
<p>Чаго?</p>
<p>А вам не ўсё роўна? Патрэба была. Вядома, без патрэбы не паехаў бы, бо ў мяне нават лішняй грыўні няма, каб на концы праехаць, а не тое што ў Магілёў без патрэбы.</p>
<p>Дык вось і паехаў я цераз Воршу. А Ворша ж, як вам вядома, не пад носам.</p>
<p>Але нашто ж бы была машына?</p>
<p>Як сеў я вечарам у Мінску на «транзіцельны», дык за суткі ў Воршу — як перуном спаліў.</p>
<p>Увайшоў я ў вакзал: направа — зал і налева — зал. Тут — першы клас, а там трэці.</p>
<p>У які ж мне клас ісці?</p>
<p>— А ці няма тут, дзядзюшка, нулявога класа?</p>
<p>— Не, такога няма,— адказаў мне нейкі з бляхай на грудзях.— Ёсць, кажа, тут адзін з нулямі, але ж, мусіць, не гэты вам патрэбен.</p>
<p>«Што будзе, то будзе — пайду, думаю, у першы». У трэці я ўсё ж такі не адважыўся.</p>
<p>Увайшоў я ў клас. Кругом каля сцен — лаўкі, а на лаўках — людзі. Мужчыны, кабеты, хлопцы, дзяўчаты — адно пры адным сядзяць: носа недзе ўбіць. І пасажыры ўсё не абы-якія — найболей у капелюшах.</p>
<p>Ну й публіка тут, думаю я, важная! Але дзе ж мне прыткнуцца?</p>
<p>Глянуў я ўлева — стол даўжэзны стаіць, а ля стала — некалькі парожных крэслаў, як бы знарок чакаюць мяне. Я — пуц! Дый сеў на адно з іх.</p>
<p>— Што загадаеце? — падбег да мяне нейкі ў белым фартуху.</p>
<p>— Нічога, кажу, чалавеча, я табе загадваць не збіраюся. Дый наогул, кажу, я ніколі нікому не загадваю — заўсёды ўсё мне загадваюць.</p>
<p>— Дык, калі ласка, звольніце крэсла! — кажа мне белы фартух.</p>
<p>— Чаму?</p>
<p>— Ды таму, што не хочаце нічога загадаць.</p>
<p>— Чалавеча, кажу, ці не ўпіўся ты? Што ж я маю табе загадаць?</p>
<p>— Ды што вам будзе да густу. Ёсць шчы лянівыя.</p>
<p>— Ах, вось ты аб чым! Не, кажу, не трэба — я гультаёў не паважаю.</p>
<p>— Дык што ж вам?</p>
<p>— Давай, кажу, што-небудзь іншае.</p>
<p>Прынёс ён талерачку буракоў з мясам. А мне гэта — усё роўна як сабаку муха,— толькі кішкі раздражніў.</p>
<p>— На другое што загадаеце?— пытаецца фартух.— Ёсць разбіў.</p>
<p>— Дык што ж, кажу, нейкі чорт там разбіў, а ты хочаш, каб я заплаціў за гэта? Не, пашукай, кажу, сабе другога дурня, а мяне не падашукаеш.</p>
<p>— Дык мо зразы?</p>
<p>— Ну, гэтакага дабра, кажу, дык і ў Мінску колькі хочаш, асабліва на Савецкай а 12-й гадзіне. Мае два землякі дык у Воршу не ездзілі, а заразы дасталі: да доктара вось ужо каторы час ходзяць.</p>
<p>— Ну, дык што ж? Яшчэ шніцель ёсць.</p>
<p>— Слухайце, пытаюся, а гэта не сабачае што-небудзь? Надта ж ужо падобна на «гіцаль».</p>
<p>— Не, кажа, у нас усё гавяджае.</p>
<p>— У вас не іначай і язык гавяджы? Нешта, кажу, я тут мала разумею з вашай гутаркі.</p>
<p>— Языка гавяджага, кажа, якраз цяпер няма, але, калі загадаеце, можна прыгатаваць.</p>
<p>— Давай, кажу, што хочаш, толькі скарэй, бо есці хочацца.</p>
<p>З’еў я тое, што ён падаў, сяджу дый аблізваюся. Нутро яшчэ просіць, але на кішэнь малая надзея.</p>
<p>Падбягае зноў той самы фартух:</p>
<p>— Загадаеце атрымаць?</p>
<p>— Прыказваць, кажу, я табе не думаю. Атрымаеш, дык атрымаеш, а не — дык і прасіць не надта буду.</p>
<p>— З вас, кажа, паўтара рубліка.</p>
<p>— Што ты, кажу, сшалеў ці яшчэ шалець думаеш? Мой бацька за тыдзень з сям’ёю не праядае паўтара рубля, а ты з мяне за дзве талерачкі нейкай «заразы» хочаш злупіць гэтакія грошы.</p>
<p>— У нас, кажа, такса такая.</p>
<p>— Можаш, кажу, згатаваць сабе з свае таксы вось гэты самы сабачы шніцаль, а аб грошах мы яшчэ паспрачаемся.</p>
<p>— Дык мо прыкажаце старшога пазваць?</p>
<p>— Заві, кажу, хоць чорта з балота.</p>
<p>«Ці не цельны ён?» — падумаў я, убачыўшы хутка «старшога». Ну, адным словам — жывот.</p>
<p>— Вы мяне звалі? Што прыкажаце? — звярнуўся ён да мяне.</p>
<p>— Адчапецеся, кажу, вы, жывадзёры! Шкуры лупяць ды яшчэ пытаюцца, што я прыкажу. Скажэце вось, за што я павінен паўтара рубля плаціць?</p>
<p>— За абед з дзвёх страў.</p>
<p>— Усяго за гэта ды паўтара рубля?</p>
<p>— Дык не забудзьцеся ж, кажа, грамадзянін, што, па-першае — нэп, а па другое — у першым класе.</p>
<p>— Дык скажы ты, кажу, мне, тоўсты дзядзя, колькі будзе каштаваць абед з дзвёх страў, калі гэты самы «нэп» пройдзе ўсе сем класаў?</p>
<p>— Будзеце плаціць? А не — я зараз пазаву...</p>
<p>— На! На! Бяры! Няхай цябе за ныркі возьме, толькі не заві, бо ўжо ведаю, чым гэта пахне,— прагаварыў я, бразнуўшы на стол тры паўрублі.</p>
<p>А вакол стаяла «важная публіка», паказвала пальцам, смяялася.</p>
<p>— Магілёў, Жлобін, Кіеў, другі званок!— прагукаў нехта.</p>
<p>«Пачакайце, ліха вашым капялюшам,— пасмяюся й я з вас некалі»,— падумаў я, выходзячы за дзверы.</p>
<p>Увайшоўшы ў вагон, я знайшоў сабе зацішны куточак і сеў. З галавы не выходзіў «клас», а тут яшчэ вагоны, нібы знарок дражнячы мяне, лякаталі па рэйках «клас-клас, клас-клас» і, слухаючы іх, бег і душыўся смехам паравік.</p>
<p>1925</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>