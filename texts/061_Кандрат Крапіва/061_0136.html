<div class="container">
<div class="book-utils">
<div id="qrcode"></div>
<a href="/Kandrat_Krapiva/Pamahaty_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1932 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 229-231 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1932 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Памагаты -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Памагаты</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Жыў Кыў }на вёсцы Бацька й Сын,—</p>
<p>Ім жа трэба есці.</p>
<p>Раз хацелі везці ў млын,</p>
<p>Дык на чым жа везці?</p>
<p>Бедняку не першыня Гэтакія рэчы:</p>
<p>Як няма свайго каня,</p>
<p>То бяры на плечы.</p>
<p>Дык і ім не навіна</p>
<p>Разгадаць загадку:</p>
<p>Недалёка ад млына,</p>
<p>Можна цераз кладку.</p>
<p>Мех на плечы ўзяў Юнак,</p>
<p>Што ты ні кажы там:</p>
<p>Сіла сілаю, аднак...</p>
<p>Мех вялікі з жытам.</p>
<p>Да мяшкоў ён, праўда, спец —</p>
<p>Добра ўсё спачатку,</p>
<p>Але вось ужо Хлапец</p>
<p>Узышоў на кладку.</p>
<p>Памаленьку туп ды туп</p>
<p>Па жардзіне гнуткай,</p>
<p>А ўжо Бацька тут як тут</p>
<p>З дапамогай хуткай.</p>
<p>Толькі зменіць Сын нагу,</p>
<p>Кладка так і дыша...</p>
<p>«Я ж яму тут памагу,</p>
<p>Каб чаго не выйшла».</p>
<p>Хлопца трошкі мех хістаў —</p>
<p>Хоць бы даў ён рады!</p>
<p>Вось наш Бацька тут і стаў</p>
<p>Падаваць парады:</p>
<p>— Эх, нясе... курам на смех,</p>
<p>А сабе на шкоду.</p>
<p>Ды папраў ты трохі мех,</p>
<p>Бо зляціць у воду!</p>
<p>Зноў зваліў на правы бок.</p>
<p>Ну, прапала праца!</p>
<p>Ох, як бачу, галубок,</p>
<p>Будзеш ты купацца.</p>
<p>Хоць страляй яму ты ў лоб,</p>
<p>Так як тое дрэва.</p>
<p>Ці ты чуеш, асталоп?!</p>
<p>Пасунь мех улева!</p>
<p>Будзе! Будзе! Стой! Назад!</p>
<p>Вось наўчы уроду!</p>
<p>Ўправа! Ўлева! Ах ты, гад!..</p>
<p>Шабулдых у воду.</p>
<p>З Сына мокрага цячэ,</p>
<p>Мех зусім заліўся,</p>
<p>Ну, а Бацька тут яшчэ</p>
<p>Горай наваліўся:</p>
<p>— Я ж казаў табе даўно:</p>
<p>«Паляціш, зараза».</p>
<p>Мех, Сынок, пайшоў на дно,</p>
<p>Хоць бы й ты з ім разам.</p>
<p> </p>
<p>Так (няхай ён затане!)</p>
<p>«Памагаты» нейкі</p>
<p>Ледзь надоечы й з мяне</p>
<p>Не зрабіў калекі.</p>
<p> </p>
<p>Напісаў... Дрыжу як ліст...</p>
<p>Стаў мне свет нямілы:</p>
<p>«Вось дзе,— скажуць,— ухіліст!</p>
<p>Зразу — два ухілы».</p>
<p>Скажуць, гну я не туды,</p>
<p>Супраць кіраўніцтва.</p>
<p>Чым давесці мне тады?</p>
<p>Як абараніцца?</p>
<p>Памагатым у адказ</p>
<p>Я сказаў бы: «Братцы!</p>
<p>Пацярпіце на той час,</p>
<p>Як я йду па кладцы!»</p>
<p> </p>
<p><i>1932</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>