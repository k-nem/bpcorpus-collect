<div class="container">
<div class="book-utils">
<div id="qrcode"></div>
<a href="/Kandrat_Krapiva/Samanadziejny_Kon_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1927 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 212-213 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1927 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Саманадзейны Конь -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Саманадзейны Конь</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p> </p>
<div class="EPIGRAPH">
<p>Вялікаму каню — вялікі хамут.</p>
<p>Народная прыказка</p>
</div>
<div class="CLEAR"></div>
<p> </p>
<p>Меў нейкі Селянін мізэрнага Каня —</p>
<p>З сабаку, можа, так, мо, з добрае шчаня.</p>
<p>Малому веліччу быць хочацца заўсёды,—</p>
<p>У мацеры-прыроды</p>
<p>Такі спрадвеку ўжо закон.</p>
<p>Так вось і гэты Конь...</p>
<p>Яно не ганьба хоць — сабе дабра жадаць,</p>
<p>Але ў Каня ўжо, як відаць,</p>
<p>Жаданне ў манію вялічча перайшло.</p>
<p>І стаў ён скардзіцца на ўсё сяло:</p>
<p>І «і-га-га!» і «і-го-го!» —</p>
<p>Хамут нібы не да яго.</p>
<p>— Я сам,— іржэ,— такі каніска,</p>
<p>А вось хамут дык жарабячы блізка —</p>
<p>Не засупоніўшы і то ён нават цесны:</p>
<p>Ні ўлезці мне ў яго, ні вылезці — хоць трэсні!</p>
<p>У горад Селянін прыехаў на кірмаш.</p>
<p>І вось убачыў тут асілак наш,</p>
<p>Што грузныя ламавікі</p>
<p>Пудоў па сто вязуць мукі.</p>
<p>— Ну вось цяпер ці бачыш ты,—</p>
<p>Пытае ён Гаспадара,—</p>
<p>Якія ў коней хамуты?</p>
<p>Табе б купіць даўно пара</p>
<p>Хоць трошкі большы для мяне,</p>
<p>І я б за іх цягнуў тады ўдвайне:</p>
<p>Не сто пудоў, а цэлых дзвесце.</p>
<p>Тут, каб Каню свайму давесці,</p>
<p>Што гэта глупства і мана,</p>
<p>Каб выгнаць, зноў жа, наравы</p>
<p>З дурной канёвай галавы,</p>
<p>Той гаспадар і просіць фурмана,</p>
<p>Каб ён у воз вялікі свой запрог яго каняку.</p>
<p>Фурман гатоў за пэўную падзяку,—</p>
<p>Асілак наш ужо ў вялікім хамуце.</p>
<p>Ахвоты той хамут хоць шмат яму паддаў,</p>
<p>Але тут здарыўся скандал:</p>
<p>Пралезлі праз хамут канёвы персі й ногі,</p>
<p>І затрымаўся ён аж ледзь на жываце.</p>
<p>А тут яшчэ пракляты воз</p>
<p>І з месца не скрануць — як да зямлі прырос.</p>
<p>І просіць у бядзе наш дурань дапамогі.</p>
<p>З тае пары другога хамута</p>
<p>Не патрабуе Конь ніколі:</p>
<p>Свайго яму якраз даволі,</p>
<p>Хамут стаў — проста любата.</p>
<p> </p>
<p>Мне часта крыкуны мільгаюць у вачах —</p>
<p>Да славы прагныя, ды вузкія ў плячах.</p>
<p> </p>
<p><i>1927</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>