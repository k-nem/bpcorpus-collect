<div class="container">
<div class="book-utils">
<div id="qrcode"></div>
<a href="/Ivan_Krylou/Pamorak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Паморак -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Паморак</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Страшэнны біч нябёс - паморак з нейкіх пор</p>
<p>          Лютуе па лясах. Звяры прыўнылі,</p>
<p>                   Нібы ім дзверы ў пекла адчынілі.</p>
<p>Смерць ходзіць па палях, лагчынах, высях гор.</p>
<p>          Куды ні глянь, валяюцца ахвяры;</p>
<p>          Яна бязлітасна, як сена, косіць іх,</p>
<p>                   А тыя, што яшчэ ў жывых,</p>
<p>Чакаюць смерці сумныя, як хмары.</p>
<p>                   Зусім прыгнёў іх страх,</p>
<p>Змяніліся звяры ну, проста, на вачах:</p>
<p>Не душыць воўк авец - стаў ціхі, як манах;</p>
<p>Спакой дала курам ліса - у норцы посціць:</p>
<p>                   Яда на розум не ідзе.</p>
<p>                            З галубкай голуб у бядзе</p>
<p>                   Варкот любоўных не вядзе:</p>
<p>                   А без варкот якія ж весялосці?</p>
<p>          Леў даў загад на сход звяроў сабраць.</p>
<p>Плятуцца крок за крок, у чым ліпяць іх душы!</p>
<p>          Сышліся ў цішыні, сядзяць вакол цара,</p>
<p>Вачамі не змігнуць, папрыгіналі вушы.</p>
<p>«Сябры! - прамовіў Леў. - За намі шмат грахоў.</p>
<p>                   Страшэнна мы прагневалі багоў,</p>
<p>Дык той між нас, хто вінават найболей,</p>
<p>                   Няхай па добрай волі</p>
<p>                   Аддасць сябе ў ахвяру сам,</p>
<p>                   Каб дагадзіць багам!</p>
<p>                   Мо б шчырасць гэта ўтаймавала,</p>
<p>Ці хоць змякчыла жорсткасць гневу іх.</p>
<p>Бо хто не ведае між вас, сяброў маіх,</p>
<p>Што прыкладаў ахвяр такіх</p>
<p>                   Было ў гісторыі нямала?</p>
<p>                            Дык і на гэты раз</p>
<p>          Няхай прызнаецца тут кожны з нас,</p>
<p>Чым саграшыў калі ён вольна ці нявольна.</p>
<p>          Пакаемся ж, сябры! Баліць душа мая,</p>
<p>Але прызнацца сёння здольна,</p>
<p>                            Што не святы і я.</p>
<p>Авечак бедненькіх, - была ж бы хоць прычына!</p>
<p>          Я задзіраў зусім бязвінна.</p>
<p>                   А іншы раз - хто без грахоў? -</p>
<p>                   Бывала, драў і пастухоў:</p>
<p>Дык быць ахвяраю згаджаюся ахвотна.</p>
<p>Але раней нам лепш усім пералічыць</p>
<p>Свае грахі: на кім іх больш ляжыць,</p>
<p>          Таму з нас і ахвярай быць, -</p>
<p>Я думаю, багам так будзе больш лагодна».</p>
<p>«О, цар наш, добры цар! Ад лішняй дабраты, -</p>
<p>Прамовіла Ліса, - тут грэх знаходзіш ты.</p>
<p>Калі сваё сумленне гэтак несці,</p>
<p>Дык з голаду падохнем мы, нарэшце,</p>
<p>          Павер нам, наш айцец! -</p>
<p>Ды гэта ж гонар для авец,</p>
<p>          Што ты іх маеш ласку есці.</p>
<p>А што да пастухоў, мы ўсе тут б'ём чалом:</p>
<p>          Дзяры іх больш - усіх бы агулом.</p>
<p>Бясхвосты гэты род дурною пыхай дыша,</p>
<p>Царамі нашымі сябе заўсёды піша».</p>
<p>          Як скончыла Ліса, другія ўслед за ёй</p>
<p>          З пахіленай лісліва галавой</p>
<p>          Сказаць спяшаюцца наперабой,</p>
<p>Што Льву няма ў чым нават спавядацца.</p>
<p>За Львом Мядзведзь, і Тыгр, і сівыя Ваўкі,</p>
<p>                   Узор убачыўшы такі,</p>
<p>Рашылі і ў сваіх грахах прызнацца,</p>
<p>                   Ды іх бязбожных самых спраў</p>
<p>                   Ніхто са страху не чапаў.</p>
<p>І ў выніку ўсе тыя,</p>
<p>Хто кіпцюром ці зубам быў багат,</p>
<p>                   Выходзілі падрад</p>
<p>Не толькі без віны - ледзь нават не святыя.</p>
<p>За імі Вол рахманы мыкае: «І мы</p>
<p>З грахом. Таму гадоў мо пяць сярод зімы,</p>
<p>          Харчоў быў недахоп вялікі,</p>
<p>Мяне на грэх нячысцік падаткнуў:</p>
<p>          Не могучы дастаць нідзе сабе пазыкі,</p>
<p>Са стога у папа я сена скубянуў».</p>
<p>          Тут крык і лямант узнялі суседзі -</p>
<p>          Ваўкі, і Тыгры, і Мядзведзі:</p>
<p>                   «Ах, зладзюга! Разбой!</p>
<p>          Чужое сена есць! Праз гэтую пачвару</p>
<p>Такую нам багі паслалі кару!</p>
<p>          Яго, нягодніка, з рагатай галавой,</p>
<p>Багам прынесці зараз жа, адразу,</p>
<p>Каб целы ўратаваць і душы ад заразы</p>
<p>                   І больш не знацца нам з бядой!»</p>
<p>                            Прыгаварылі -</p>
<p>                   І на касцёр Вала ўзвалілі.</p>
<p> </p>
<p>Такіх вось выпадкаў і між людзей ёсць шмат:</p>
<p>          Хто ціхі, той і вінават!</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>