<div class="container">
<div class="book-utils">
<div id="qrcode"></div>
<a href="/Kandrat_Krapiva/Zachara-dyrektar_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1931 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 136-139 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1931 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Захара-дырэктар -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Захара-дырэктар</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>«Без струманту</p>
<p>і вошы не заб’еш» —</p>
<p>Вось лозунг баявы</p>
<p>за тэхніку</p>
<p>мінуўшчыны вашывай!</p>
<p>А гадавалі мы іх</p>
<p>на сабе ж,—</p>
<p>Здавалася,</p>
<p>не знішчыць</p>
<p>і машынай.</p>
<p>Шпацыравалі</p>
<p>вошы</p>
<p>па целе,</p>
<p>Сядзелі</p>
<p>чужаеды</p>
<p>на карку.</p>
<p>А мы іх кармілі,</p>
<p>крывавіліся,</p>
<p>пацелі</p>
<p>Ды ўрэшце паставілі</p>
<p>жыццё</p>
<p>на карту:</p>
<p>Такую лазню наладзілі</p>
<p>для чужаедаў,</p>
<p>Якой яшчэ свет</p>
<p>ніколі</p>
<p>не ведаў.</p>
<p>І пачаліся</p>
<p>трагедыі</p>
<p>ды істэрыі</p>
<p>У чужаедаў</p>
<p>Расійскай імперыі.</p>
<p>Маўчала тут спогадзь</p>
<p>Станка ды сахі.</p>
<p>Буржуя — пад ногаць,</p>
<p>І вош — у штыхі.</p>
<p>Ад Якуціі</p>
<p>аж да Мазыршчыны</p>
<p>Чужаедскія кодлы</p>
<p>панішчаны</p>
<p>З іх гнёздамі ўсімі</p>
<p>й рубцамі.</p>
<p>Дзе струмант ужыты,</p>
<p>а дзе без прыладдзя...</p>
<p>Знішчалі старое</p>
<p>мы</p>
<p>самі,</p>
<p>А будаваць жа новае</p>
<p>хто будзе?</p>
<p>Дзядзя?</p>
<p>Ну, дык дружней</p>
<p>напінай гужы!</p>
<p>Дзядзю ў прыпражку,</p>
<p>ды дзядзя чужы.</p>
<p>Пародзісты ён</p>
<p>і падкованы здорава,</p>
<p>Толькі дзядзя той</p>
<p>(не забудзьцеся)</p>
<p>з норавам:</p>
<p>Задам брыкаецца,</p>
<p>перадам б’ецца:</p>
<p>Хадзі асцярожна</p>
<p>і спераду</p>
<p>й ззаду.</p>
<p>З дзядзем</p>
<p>не так ужо лёгка</p>
<p>і спецца:</p>
<p>Рахмана глядзіць,</p>
<p>а рыхтуе нам</p>
<p>здраду.</p>
<p>«У іхні хамут,—</p>
<p>кажа,—</p>
<p>я не палезу».</p>
<p>Вось чаму нам</p>
<p>чырвонага спеца</p>
<p>Патрэба стварыць</p>
<p>да зарэзу.</p>
<p>А то бывае</p>
<p>вось так</p>
<p>(ды не рэдка):</p>
<p>Патрэбен, напрыклад,</p>
<p>чырвоны дырэктар,</p>
<p>А ёсць, напрыклад,</p>
<p>таварыш Захара.</p>
<p>Захара такі,</p>
<p>што і д’ябал</p>
<p>не пара:</p>
<p>Энергіі ў хлопца</p>
<p>хапіла б на трох,</p>
<p>Запалам да працы</p>
<p>гарыць нутро.</p>
<p>І нутро —</p>
<p>не падкапаешся —</p>
<p>рабочае;</p>
<p>Мазгамі</p>
<p>зноў жа</p>
<p>нядрэнна варочае:</p>
<p>Кандыдатура</p>
<p>зусім падышла б,</p>
<p>Ды вось наконт тэхнікі —</p>
<p>слаб.</p>
<p>Адвагаю бродзіць</p>
<p>кроў маладая,</p>
<p>Не страшны яму Гіндэнбургі</p>
<p>і Фошы,</p>
<p>Ды тэхнікай</p>
<p>толькі такою ўладае,</p>
<p>З якою</p>
<p>«не знішчыш і вошы».</p>
<p>Такую ў нас</p>
<p>і ўжыць цяпер недзе ж,</p>
<p>Да камунізма ж на ёй</p>
<p>тым больш</p>
<p>не даедзеш</p>
<p> </p>
<p>Каб зноў не нашкодзіў</p>
<p>з прампартыі гад</p>
<p>І ўсялякія іншыя</p>
<p>гадзяняты і гады,</p>
<p>Каб нам</p>
<p>папацёмку не йсці,</p>
<p>наўгад,</p>
<p>У новы паход</p>
<p>мы рыхтуем брыгады.</p>
<p>За кадры</p>
<p>(за нашы),</p>
<p>за тэхніку ўдарна,</p>
<p>За новыя веды</p>
<p>старому на злом ісці,</p>
<p>Каб</p>
<p>ад аддзялькома</p>
<p>і да камандарма</p>
<p>У нашай</p>
<p>сацыялістычнай</p>
<p>прамысловасці</p>
<p>Быў маналітны,</p>
<p>моцны</p>
<p>камсклад,</p>
<p>Сацыялізму адданы</p>
<p>шчыра,</p>
<p>Цвёрды заўсёды,</p>
<p>як скала,</p>
<p>І падкаваны</p>
<p>«на ўсе чатыры».</p>
<p> </p>
<p><i>1931</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>