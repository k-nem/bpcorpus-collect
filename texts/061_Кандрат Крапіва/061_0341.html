<div class="container">
<div class="book-utils">
<div id="qrcode"></div>
<a href="/Ivan_Krylou/Sabacaja_druzba.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Сабачая дружба -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Сабачая дружба</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>                   Ля кухні пад акном</p>
<p>На сонейку Палкан з Барбосам спіны грэлі.</p>
<p>                            Хоць ля варот перад дваром</p>
<p>          Прыстойней вартаваць было б ім дом,</p>
<p>                   Але як добра ўжо яны пад'елі, -</p>
<p>                            Паколькі ветлівы сабака ўдзень</p>
<p>Брахаць не будзе на людзей, -</p>
<p>Дык гутарка у іх сама сабой ідзе</p>
<p>          Аб сім, аб тым, аб іх сабачай службе,</p>
<p>Аб добрым і благім, нарэшце, і аб дружбе.</p>
<p>«Што можа, - кажа тут Палкан, - прыемней быць,</p>
<p>Як з другам сэрца ў сэрца жыць,</p>
<p>          Гатовым быць для друга на паслугу,</p>
<p>                   Дзяліцца крошкай пры ядзе,</p>
<p>                   Абараняць яго ў бядзе,</p>
<p>Глядзець заўсёды ў вочы другу,</p>
<p>          Каб толькі выбраць зручны час</p>
<p>Адданасць даказаць, сяброўства, згоду</p>
<p>І ўласную ў тым бачыць асалоду?</p>
<p>          Вось каб такая дружба, думаў я не раз,</p>
<p>          Была з табой у нас!</p>
<p>                   Ах, як было б дарэчы!</p>
<p>Нам скарачалі б час сяброўскія сустрэчы».</p>
<p>                   «Што ж, я не супярэчу, -</p>
<p>                   Адказвае Барбос. -</p>
<p>Даўно, Палканчык мой, балюча мне да слёз,</p>
<p>Што ў нас, сабак з адной гасподы,</p>
<p>                   Няма ні каплі згоды.</p>
<p>За што ж грызёмся? Дзякаваць панам:</p>
<p>Ні голадна, ні цесна нам!</p>
<p>Нарэшце - гонар наш сабачы:</p>
<p>Сабака лепшы друг - такая слава йдзе;</p>
<p>А дружбы між сабак, як быццам між людзей,</p>
<p>                   Амаль ніколі мы не бачым».</p>
<p>«Няхай жа будзе дружба хоць адна! -</p>
<p>Крычыць Палкан. - Дай лапу!» - «Вось яна!»</p>
<p>                   І новыя сябры давай тут абнімацца</p>
<p>                   Ды цалавацца;</p>
<p>Не ведаюць, к каму прыраўнавацца:</p>
<p>«Арэст мой!» - «Мой Пілад!»</p>
<p>                   Прэч сваркі, зайздрасць, злосць!</p>
<p>Тут повар на бяду ім з кухні кінуў косць.</p>
<p>          Вось да яе сябры наўзахваткі імчацца, -</p>
<p>                   Ім не наўме дружыць,</p>
<p>                   Давай Пілад з Арэстам загрызацца,</p>
<p>                   Аж толькі шмоцце з іх ляціць:</p>
<p>                   Іх ледзьве разлілі вадою.</p>
<p> </p>
<p>Свет поўны дружбаю такою.</p>
<p>Цяпер у дружбакоў малая ёй цана</p>
<p>І падыход амаль што ў іх аднакі:</p>
<p>Паслухаць, дык душа, здаецца, ў іх адна,</p>
<p>А кінь ім толькі косць, дык што твае сабакі!</p>
<p> </p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>