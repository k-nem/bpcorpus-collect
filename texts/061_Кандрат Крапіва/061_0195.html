<div class="container">
<div class="book-utils">
<div id="qrcode"></div>
<a href="/Kandrat_Krapiva/Cyrvonaja_miatla_dobra_miala_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1923 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 69-71 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1923 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Чырвоная мятла добра мяла -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Чырвоная мятла добра мяла</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p><i>Чырвонай Арміі</i></p>
<p><i>Успаміны ў дзень гадавіны</i></p>
</div>
<div class="CLEAR"></div>
<p> </p>
<p>Цяжкі час быў для Саветаў,</p>
<p>Надта ж моцна прыпякло,</p>
<p>Памятаецца нам гэта,</p>
<p>Нібы ўчора ўсё было:</p>
<p> </p>
<p>Адусюль паналяцелі</p>
<p>На здабычу груганы —</p>
<p>Вольнай волі захацелі</p>
<p>Вочы выклеваць яны.</p>
<p> </p>
<p>Вось, вядомы ўсяму свету,</p>
<p>Чарнаморскі адмірал</p>
<p>Прэ вайною на Саветы —</p>
<p>Войска моцнае сабраў;</p>
<p> </p>
<p>Ён з астатніх сіл стараўся,</p>
<p>З скуры лез аж, бедны, ён</p>
<p>І зусім ужо сабраўся</p>
<p>На Маскоўскі сесці трон.</p>
<p> </p>
<p>Мы ж расправіліся з гадам —</p>
<p>Не пабачыў ён Масквы:</p>
<p>Той штыком, а той прыкладам —</p>
<p>І... Калчак без галавы.</p>
<p> </p>
<p>Вось якраз такім жа родам</p>
<p>Браў Юдзеніч Петраград —</p>
<p>К нам палез са ўсякім збродам,</p>
<p>Потым сам аж быў не рад:</p>
<p> </p>
<p>Генеральскімі рукамі</p>
<p>Прыхваціў разбіты нос</p>
<p>І з мяшэчкам за плячамі</p>
<p>Ногі ледзь ад нас панёс.</p>
<p> </p>
<p>Неўзабаве тут за імі</p>
<p>І Дзянікін — вось ён, вот —</p>
<p>З афіцэрамі сваімі</p>
<p>На Маскву разявіў рот.</p>
<p> </p>
<p>Не Маскву яму, а дулю! —</p>
<p>Не збылося, як хацеў:</p>
<p>Мы пяро яму ўваткнулі,—</p>
<p>Ён ад нас і паляцеў.</p>
<p> </p>
<p>Не адзін аб троне марыў,</p>
<p>Вось і Врангель, фон-барон,</p>
<p>Гэткім самым жа макарам</p>
<p>Сесці мерыўся на трон.</p>
<p> </p>
<p>Мы ж не цацкаліся з гадам,</p>
<p>Не зважалі, што барон,</p>
<p>І ў галёш падбітым задам</p>
<p>Неўзабаве сеў і ён;</p>
<p> </p>
<p>І пусціўся ходам скорым,</p>
<p>Каб не сесці дзе на мель,</p>
<p>Проста, проста Чорным морам,</p>
<p>Аж за трыдзевяць зямель.</p>
<p> </p>
<p>І з суседзямі-панамі</p>
<p>Нам прыйшлося ваяваць,—</p>
<p>Наляцелі груганамі,</p>
<p>Пруцца к нам за раццю раць.</p>
<p> </p>
<p>Вось сабраліся мы троху</p>
<p>Ды турнулі так паноў,</p>
<p>Што яны з перапалоху</p>
<p>Адракліся й жупаноў.</p>
<p> </p>
<p>Яшчэ потым і эсэры</p>
<p>(Нібы нашы сваякі)</p>
<p>Шкоды многа нам без меры</p>
<p>Нарабілі, сцервюкі.</p>
<p> </p>
<p>Там Пятлюра вунь з Марусяй,</p>
<p>Тут вось Савінкаў Барыс</p>
<p>На Ўкраіне й Беларусі</p>
<p>Бунт задумалі стварыць.</p>
<p> </p>
<p>А Антонаў гэтым часам</p>
<p>Чуць не ўзяў у нас Тамбоў,</p>
<p>Але мы ім — па мардасах</p>
<p>Ды пусцілі без зубоў.</p>
<p> </p>
<p>З тэй пары пад вольным небам</p>
<p>Вунь як вырас бальшавік!</p>
<p>Але моцна яшчэ трэба</p>
<p>Нам трымаць чырвоны штык.</p>
<p> </p>
<p><i>1923</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>