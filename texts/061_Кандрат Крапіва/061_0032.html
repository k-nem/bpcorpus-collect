<div class="container">
<div class="book-utils">
<div id="qrcode"></div>
<a href="/Kandrat_Krapiva/Varona-mitynhouscyca_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1925 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 203-204 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Варона-мітынгоўшчыца -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Варона-мітынгоўшчыца</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Крылатыя насельнікі старонкі нейкай</p>
<p>Цярпелі доўга здзекі.</p>
<p>Там панаваў страшэнны ўціск,</p>
<p>Там часта чуцен быў жалобны піск</p>
<p>Бязвіннае ахвяры.</p>
<p>І вось паўстаў крылаты пралетарый,—</p>
<p>І бура ўміг з зямлі змяла</p>
<p>Цара драпежніка арла.</p>
<p>Уціхла бура, кончана змаганне,</p>
<p>І вольных дзён настала ранне.</p>
<p>Увесь птушыны род там без разбору нацый</p>
<p>За творчай працай:</p>
<p>Хто гнёзды ўе, хто ловіць мошак —</p>
<p>Сваіх пісклівых корміць крошак,</p>
<p>Другі вартуе ў садзе дрэў —</p>
<p>Бароніць іх ад чарвякоў,</p>
<p>І працу ўсіх працаўнікоў</p>
<p>Бадзёрыць гучны спеў.</p>
<p>Адной вароне праца не пад густ.</p>
<p>І вось, усеўшыся на куст,</p>
<p>Ад рэшты грамадзян паводдаль,</p>
<p>— Ура! — крычыць яна.— Ура!</p>
<p>Няхай жыве свабода!</p>
<p>Між тым, абедаць бы пара,</p>
<p>Бо есці хочацца Вароне.</p>
<p>— Ужо й не рана, здэцца, сёння,</p>
<p>Ці зараз пададуць абед? —</p>
<p>Спытала ў Ластаўкі яна.</p>
<p>— Ніхто, сястрыца, не падасць табе,—</p>
<p>Вароне адказала тая,—</p>
<p>Бо кожны з нас абед у працы здабывае,</p>
<p>І не працуеш толькі ты адна.</p>
<p>— Ну, не брашы, а я ж вось мітынгую.</p>
<p>— Дык і знайдзі варону ты другую,</p>
<p>Якая б тут табе паслугавала,</p>
<p>А ў нас няма паслугачоў.</p>
<p>Бывай здарова! — Ластаўка сказала.—</p>
<p>Дарэмна траціць час я не хачу.</p>
<p>І давялося той адной</p>
<p>Дзяўбці смярдзючы конскі гной.</p>
<p> </p>
<p>Дык вось, чытач, ты сам здароў</p>
<p>Павінен добра тое ведаць,</p>
<p>Што, каб прымусіць працаваць такіх «варон»,</p>
<p>Не трэба ім даваць абедаць.</p>
<p> </p>
<p><i>1925</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>