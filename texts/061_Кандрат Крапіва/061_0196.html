<div class="container">
<div class="book-utils">
<div id="qrcode"></div>
<a href="/Kandrat_Krapiva/Skiruta_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1928 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 146-158 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1928 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Шкірута -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Шкірута</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<br/><br/>
<!-- TOC_END -->
<!-- BOOK_BEGIN -->
<p>Надаслаў нядаўна верш</p>
<p>Мне адзін знаёмы з вёскі:</p>
<p> </p>
<p><i>«Дарагому Крапіве.</i></p>
<p><i>Піша сябар твой Яворскі.</i></p>
<p> </p>
<p><i>Сябрам быў калісь — але.</i></p>
<p><i>(Мо цяпер такім не лічыш?)</i></p>
<p><i>На адным жылі катле —</i></p>
<p><i>Памятаеш Смалявічы?</i></p>
<p> </p>
<p><i>Як служылі мы ў палку,</i></p>
<p><i>На бандытаў палявалі,</i></p>
<p><i>На сухім жылі пайку,</i></p>
<p><i>Мо не раз і галадалі.</i></p>
<p> </p>
<p><i>Потым рознае было:</i></p>
<p><i>Ты падаўся да сталіцы,</i></p>
<p><i>Я ж — дадому, на сяло —</i></p>
<p><i>Пацягнула да зямліцы.</i></p>
<p> </p>
<p><i>Атрымаў я там надзел,</i></p>
<p><i>Як былы батрак Завішаў,</i></p>
<p><i>Толькі доўга не ўсядзеў,—</i></p>
<p><i>Гаспадар з мяне не выйшаў;</i></p>
<p> </p>
<p><i>Кінуў, брат, зямлю сваю,—</i></p>
<p><i>Досыць з ёю нервы тузаў;</i></p>
<p><i>Тлумяць голаву маю</i></p>
<p><i>Ў школе трыццаць карапузаў.</i></p>
<p> </p>
<p><i>Ну а ты, я чуў, тае...</i></p>
<p><i>Лаўры там, і ўсё такое?</i></p>
<p><i>Вось, браток, яны твае</i></p>
<p><i>Не даюць і мне спакою.</i></p>
<p> </p>
<p><i>Так... Здараецца ў жыцці...</i></p>
<p><i>Што ты сядзеш будзеш баяць,</i></p>
<p><i>Дні паспелі адцвісці,</i></p>
<p><i>А надзеі зацвітаюць.</i></p>
<p> </p>
<p><i>Трыццаць пяты ж год ідзе,—</i></p>
<p><i>Нек аж сорамна, дапраўды...</i></p>
<p><i>Вось адна з маіх «надзей»,—</i></p>
<p><i>Прачытай ды дай парады».</i></p>
<p> </p>
<p>Прачытаў я твор, пагладзіў,</p>
<p>А што выйшла — вось паглядзім.</p>
<p> </p>
<h3><a id="chapter1"></a>1</h3>
<p>Эх, і чортаў жа настрой!</p>
<p>Не ляжыцца, не сядзіцца,</p>
<p>Ўецца думак цэлы рой,—</p>
<p>Мае нешта нарадзіцца.</p>
<p> </p>
<p>Ды ніяк іх не сабраць —</p>
<p>Разбягаюцца дый годзе.</p>
<p>Мусіць, ноччу не з дабра</p>
<p>Па дварэ хаджу, бы злодзей.</p>
<p> </p>
<p>Трэці дзень не п’ю, не ем,</p>
<p>Ныю, ходзячы галодны:</p>
<p>У суседа том паэм,</p>
<p>А ў мяне пакуль ніводнай.</p>
<p>Бач, паэму напісаць</p>
<p>Цяжкавата без прывычкі...</p>
<p>Трэба, мусіць, зачасаць</p>
<p>Ды паставіць зразу тычкі,</p>
<p> </p>
<p>Каб сюжэт удала рос —</p>
<p>І не коса, і не крыва,</p>
<p>А за гэтым трэба воз</p>
<p>Усялякіх там матываў.</p>
<p> </p>
<p>На разгатым іх галлі</p>
<p>Панавешаць трэба тропаў,</p>
<p>Каб «каралі» тут былі</p>
<p>Ды каб «сіні» не прахлопаў.</p>
<p> </p>
<p>Потым трэба слова «ой»</p>
<p>Сорак тысяч экземпляраў,</p>
<p>Каб відаць быў твой настрой</p>
<p>Без ніякіх акуляраў.</p>
<p> </p>
<p>А няхай бы яго хвор:</p>
<p>Тут ад рознай гэтай «сіні»,</p>
<p>Покуль той напішаш твор,</p>
<p>Станеш сам як пуп гусіны.</p>
<p> </p>
<p>Не пісаць мне, знаць, паэм,—</p>
<p>Не з маім, як бачу, ротам.</p>
<p>Вось я хіба трохі з’ем</p>
<p>Ды гарбаты вып’ю потым.</p>
<p> </p>
<h3><a id="chapter2"></a>2</h3>
<p>Замарыўшы чарвячыну,</p>
<p>Раскажу цяпер я вам</p>
<p>Пра глыбокі гэты шрам,</p>
<p>Што дастаў я праз дзяўчыну.</p>
<p>Вось цяпер, сказаць-прызнацца,</p>
<p>Кроў не так ужо кіпіць.</p>
<p>Так, вы можаце смяяцца,</p>
<p>Калі хочаце, і кпіць.</p>
<p>Я люблю ваш смех дзявочы</p>
<p>Ды гарэзлівыя вочы,</p>
<p>Вашы кпінкі, вашы жарты,</p>
<p>Ды... куды цяпер я варты?</p>
<p>Зараз буду лысы дзядзя,</p>
<p>Зараз горб на спіну сядзе,</p>
<p>Зараз немач ногі скруціць,</p>
<p>Зараз... годзе баламуціць.</p>
<p>Так, што дзень — бліжэй да смерці...</p>
<p>Толькі вы не надта верце:</p>
<p>Я жартую. Я нарокам.</p>
<p>Хай жа хто з вас кіне вокам:</p>
<p>Ці падобны я на дзеда?</p>
<p>Калі хочаце вы ведаць,</p>
<p>Яшчэ я не цвік іржавы,</p>
<p>Яшчэ я... «дзядуля» жвавы,</p>
<p>Яшчэ я... ды што хавацца! —</p>
<p>Мог бы нават закахацца.</p>
<p>Вашы ручкі, вашы ножкі,</p>
<p>Рух брывей капрызны трошкі,</p>
<p>Ваша стрыжка пад хлапца,</p>
<p>Лепет, лепет без канца,</p>
<p>Завіруха слоў вясёлых,</p>
<p>Паўсукенкі лёгкі шолах</p>
<p>(Не, наўрад ці апішу!</p>
<p>Ты жвавей скрыпі, пяро!)</p>
<p>Так мне кратаюць душу,</p>
<p>Пранікаюць у нутро</p>
<p>Аж да сэрца, аж да нырак...</p>
<p>Эх, шкада, што я не лірык!</p>
<p>Я тады, дзяўчаткі, вам бы</p>
<p>Пеў такія дыфірамбы</p>
<p>Ад відна і да відна,—</p>
<p>«Душу б выпеяў да дна».</p>
<p>А то я... Чаго я варт?</p>
<p>Гэткі, бачыце, мядзведзь:</p>
<p>Бухнуў слоўца й сам не рад,</p>
<p>Аж вачэй няма дзе дзець.</p>
<p>Рад паправіць, ды ўжо што там...</p>
<p>Я ж кажу — не з нашым ротам.</p>
<p>Але годзе заляцацца,</p>
<p>Каб без чуба не астацца:</p>
<p>Вунь за мною людзі сочаць,</p>
<p>Маёй жонцы сказаць хочуць,</p>
<p>Яна ж дрэнны звычай мае —</p>
<p>Мяне ў цуглях скрозь трымае.</p>
<p> </p>
<h3><a id="chapter3"></a>3</h3>
<p>Прабягаюць год за годам...</p>
<p>Я калісьці быў вайсковым,</p>
<p>Маладым служыў камзводам</p>
<p>У шаснаццатым стралковым,</p>
<p>У тылу быў і на фронце</p>
<p>У сваёй вось тут старонцы.</p>
<p>З палякамі меў я справу</p>
<p>І ў адным паходзе слаўным</p>
<p>Чуць не ўзяў у іх Варшаву</p>
<p>І чуць Мінска не аддаў ім.</p>
<p>Сілы болей не хапала</p>
<p>Бараніць куток свой родны.</p>
<p>Як я жыў? Ды як папала:</p>
<p>Дзень — не еўшы, два — галодны.</p>
<p>Дзе скарынку раздабудзеш,</p>
<p>Трохі супам рот прамочыш,—</p>
<p>Жыць, як кажуць людзі, будзеш,</p>
<p>А кахацца не захочаш.</p>
<p>Надышла тым часам восень.</p>
<p>Папраўляцца тут прыйшлося —</p>
<p>Там «бацькі» на поўдні лезуць.</p>
<p>«Бацька» Булак-Балаховіч</p>
<p>Лоеў, Рэчыцу стаў рэзаць.</p>
<p>Давялося іх ахоўваць,</p>
<p>«Частаваць» у роднай хаце</p>
<p>Зненавіднага нам «бацю».</p>
<p>«Частавалі» «бацьку» й «дзетак»,</p>
<p>Выдыгалі так і гэтак,</p>
<p>«Ушаноўвалі» гасцей,</p>
<p>Не шкадуючы касцей.</p>
<p>«Бацька» думаў, верне славу,</p>
<p>Ды каб ён так толькі дыхаў!</p>
<p>Як зрабілі з «бацькам» справу,</p>
<p>Аддыхаць пайшлі мы ў Быхаў.</p>
<p>Тут увесь быў полк сабраны.</p>
<p>Загаілі трохі раны</p>
<p>Ды ахаяліся з бруду —</p>
<p>Акапалі крыху вошы.</p>
<p>(Бачу, я што для эстэта</p>
<p>Рэжа вуха месца гэта.</p>
<p>Выбачайце! больш не буду!</p>
<p>Пашукаю слоў харошых,—</p>
<p>Я ж і сам цяпер стаў чыстым.)</p>
<p>З дому — ліст, пасля другі мне.</p>
<p>Адным словам, ліст за лістам:</p>
<p>«Гаспадарка,— пішуць,— гіне.</p>
<p>Бацька нешта нездаровы —</p>
<p>Ні на поле, ні ля дому,</p>
<p>Конь стары, няма каровы,—</p>
<p>Як і будзем — невядома.</p>
<p>Быў атрад у нас заўчора —</p>
<p>Ўсё шукаюць дзязянціраў.</p>
<p>Перарыў усю камору,</p>
<p>Палатно ўсё з куфра вырыў.</p>
<p>Не паверылі, што ў войску,</p>
<p>Ну, ды мы не вінаваты...</p>
<p>Што ж забыўся ты на вёску?</p>
<p>Прыязджай скарэй дахаты,—</p>
<p>На франтах, здаецца ж, ціха...»</p>
<p> </p>
<p>Сам я думаў, ды куды там!</p>
<p>На табе другое ліха —</p>
<p>Чорт узняцца даў бандытам.</p>
<p>І ганяйся тут за імі,</p>
<p>Як за воўкам паляўнічы.</p>
<p>Неўзабаве перайшлі мы</p>
<p>У мястэчка Смалявічы.</p>
<p> </p>
<h3><a id="chapter4"></a>4</h3>
<p>Многа буяных драпежных галоў</p>
<p>Скацілася з плеч у бандытаў.</p>
<p>Многа і нашых было з-за вуглоў</p>
<p>Ды з цёмнага лесу забіта.</p>
<p> </p>
<p>Помню я плямы крыві на снягу,</p>
<p>На шматы скрамсанае цела,</p>
<p>Мяса крывавае ў чорным кругу —</p>
<p>На баль вараннё прыляцела.</p>
<p> </p>
<p>Слаўся, клубіўся крывавы туман.</p>
<p>Адным і другім было крута.</p>
<p>Быў у бандытаў тады атаман</p>
<p>Бядовы Захарка Шкірута.</p>
<p> </p>
<p>З хеўрай драпежнаю пёр напралом,</p>
<p>Акрузе ўсёй грудзі ён зраніў;</p>
<p>У лесе тулілі пад цёплым крылом</p>
<p>Яго кулакі-хутаране.</p>
<p> </p>
<p>Віхрам раптоўным бандыт налятаў,</p>
<p>Сляды замятаючы чыста.</p>
<p>Многа з жыццём ён людзей развітаў,</p>
<p>А болей за ўсіх — камуністаў.</p>
<p> </p>
<p>Зловяць у лесе, адзенне сарвуць</p>
<p>Ды скуру здзіраюць на лыкі.</p>
<p>Зверава сэрца не могуць крануць</p>
<p>Ні стогны, ні немыя крыкі.</p>
<p> </p>
<p>Выражуць молат на спіне і серп,</p>
<p>Крывавую зорку наверсе,</p>
<p>Літары выражуць — РСФСР</p>
<p>І цела на ўзгорку павесяць.</p>
<p> </p>
<p>Зверства такога ў тутэйшых краях</p>
<p>Не бачыў ніхто і ніколі.</p>
<p>Агента неяк злавілі ў кустах,</p>
<p>Забілі, жывот распаролі,</p>
<p> </p>
<p>Грэчкі насыпалі, жыта, аўса,</p>
<p>А ў рот далі ўласную костку,</p>
<p>Ў рукі запіску бандыт напісаў:</p>
<p>«Таварыш, прымі продразвёрстку».</p>
<p> </p>
<p>Страшную памяць крывавых падзей</p>
<p>Пакінуў Шкірута ў народзе.</p>
<p>Зараз яшчэ між тутэйшых людзей</p>
<p>Легенды жахлівыя ходзяць.</p>
<p> </p>
<p>Там і цяпер, калі ўночы йдзяце,</p>
<p>Здаюцца скрамсаныя трупы;</p>
<p>Маткі дагэтуль пужаюць дзяцей</p>
<p>Жудасным імем Шкіруты.</p>
<p> </p>
<p>Раз паклікаў камполк мяне ў штаб —</p>
<p>Заўжды спакойны і строгі:</p>
<p>— Вось вам карта — двухвёрстны маштаб,</p>
<p>Вось вам на карце дарогі.</p>
<p> </p>
<p>Радыус возьмеце трыццаць вёрст.</p>
<p>Вы за два тыдні павінны</p>
<p>Весткі сабраць мне пра кожны мост —</p>
<p>Насціл, быкі, падваліны.</p>
<p> </p>
<p>Колькі ўшыркі ён? Мацунак які?</p>
<p>Ці можна праехаць гарматам?</p>
<p>Змераць глыб і цячэнне ракі,</p>
<p>Броду ці блізка няма там?</p>
<p> </p>
<p>Здайце работу, каб быў з яе толк.</p>
<p>Можаце ўзяць ардынарца.</p>
<p>— Зроблена будзе, таварыш камполк!</p>
<p>— Жарце!</p>
<p> </p>
<h3><a id="chapter5"></a>5</h3>
<p>Мы едзем, гаворым;</p>
<p>Шум ветру ў вушах.</p>
<p>Дзе-недзе прышпорым</p>
<p>Ды зноўку на шаг.</p>
<p> </p>
<p>Размову з Пятровым</p>
<p>Пра полк завялі.</p>
<p>Не звонкі падковы</p>
<p>На волкай зямлі.</p>
<p> </p>
<p>Насустрач — паляны,</p>
<p>Насустрач — лясы.</p>
<p>Кастрычнік распляміў</p>
<p>Лясам валасы</p>
<p> </p>
<p>Пад золата, мосенж</p>
<p>Ды цёмную медзь.</p>
<p>Не,— гэтак, як восень,</p>
<p>Дзяўчатам не ўмець.</p>
<p> </p>
<p>Дрыжаць і лапочуць</p>
<p>Чародкі асін:</p>
<p>Пад ветрам паўночным</p>
<p>Азяблі зусім.</p>
<p> </p>
<p>А граб ужо голы,</p>
<p>Дажджамі набрак,</p>
<p>Працягвае голле,</p>
<p>Як рукі жабрак.</p>
<p> </p>
<p>Шапочуцца елі</p>
<p>Іголкамі губ</p>
<p>Аб воўчым вяселлі</p>
<p>Ў глыбокім снягу.</p>
<p> </p>
<p>Гадуюць авечкі</p>
<p>Цяпло сівых рун —</p>
<p>Драпежаць ля рэчкі</p>
<p>Зялёную рунь.</p>
<p> </p>
<p>На ўзгорку, тут бліжай,</p>
<p>Іржэўнік руды,</p>
<p>Як стрыжанай рыжай</p>
<p>Кусок барады.</p>
<p> </p>
<p>Мы едзем ды едзем.</p>
<p>Дзе мосцік ці гаць —</p>
<p>Я злажу агледзець,</p>
<p>Пятроў — памагаць.</p>
<p> </p>
<p>Самотна канае</p>
<p>Сухотлівы дзень,</p>
<p>Паўзе па канаве</p>
<p>Смяротны ўжо цень.</p>
<p> </p>
<p>Тануць у сутонні</p>
<p>Абрысы прысад.</p>
<p>Змарыліся коні</p>
<p>І просяць аўса.</p>
<p> </p>
<p>Дый самі б мы елі,</p>
<p>Каб ежа была;</p>
<p>Сырыя шынелі</p>
<p>Гнятуць да сядла.</p>
<p> </p>
<p>А злезем, дык ногі</p>
<p>Аж ледзь валаком.</p>
<p>Эх, бульбы б з дарогі</p>
<p>Цяпер з малаком!</p>
<p> </p>
<p>— Ну што, мо на хутар</p>
<p>Заедзем, Пятроў,</p>
<p>Калі нам Шкірута</p>
<p>Не зрэжа галоў?</p>
<p> </p>
<p>Пятроў забіяцка</p>
<p>На хутар глядзіць:</p>
<p>— Як воўка баяцца,</p>
<p>То ў лес не хадзіць.</p>
<p> </p>
<p>Я так яго стрэў бы,</p>
<p>Аж быў бы не рад:</p>
<p>Пры нас жа дзве стрэльбы</p>
<p>Ды пара гранат.</p>
<p> </p>
<p>Вунь купаю дрэвы,</p>
<p>Між іх — журавель.</p>
<p>Кіруем налева</p>
<p>Па збляклай траве.</p>
<p> </p>
<p>Нас выбеглі брэхам</p>
<p>Вітаць ваўкары,</p>
<p>І гойсае рэха</p>
<p>Ў суседнім бары.</p>
<p> </p>
<h3><a id="chapter6"></a>6</h3>
<p>Так праз хвіліны тры ці дзве</p>
<p>(Вайсковец не прывык марудзіць)</p>
<p>І коні нашы ўжо ў хляве,</p>
<p>І самі ў хаце мы, як людзі.</p>
<p> </p>
<p>Тут зараз міскі ды збанкі...</p>
<p>Дзед нам, мы дзеду нешта хлусім.</p>
<p>— Сядайце,— кажа ён,— панкі...</p>
<p>То-бок, таварышы, закусім.</p>
<p> </p>
<p>Капусты місу нам на стол,—</p>
<p>Сабака б мо не пераскочыў,</p>
<p>І верне пара аж у столь</p>
<p>І смачным пахам нюх ласкоча.</p>
<p> </p>
<p>Пасля гладышык малака</p>
<p>Ды бульбы чыгунок гарачай.</p>
<p>Вось тут — не то што ля пайка —</p>
<p>Мы можам пахадзіць іначай.</p>
<p> </p>
<p>Падсела дзедава сям’я —</p>
<p>Нявестка з дзіцем ды старая.</p>
<p>На хлеб павёў атаку я,</p>
<p>Пятроў на бульбу напірае.</p>
<p> </p>
<p>Гаворку дзед пра трудны год</p>
<p>Ды пра ўраджай пачаў заводзіць,</p>
<p>А ў нас бяда — заняты рот...</p>
<p>Тут зараз дзеўчына ўваходзіць.</p>
<p> </p>
<p>Маланкі-вочкі. Стройны стан.</p>
<p>Пад барадою рожкі хусткі.</p>
<p>Хоць формы скрадвае мультан,</p>
<p>А грудзі просяцца з-пад блузкі.</p>
<p> </p>
<p>Прыйшла і села пры стале,</p>
<p>Нервова мне абрус кужэльны.</p>
<p>— Дачка? — пытаемся.— Але.</p>
<p>Часцей бывайце, то пажэнім.</p>
<p> </p>
<p>Спусціла вочкі ўніз хутчэй,</p>
<p>Хутчэй абруса складкі мнуцца.</p>
<p>Ніяк не зловіш зірк вачэй,—</p>
<p>Хацеў бы я перамігнуцца.</p>
<p> </p>
<p>Маргнуў — усмешка збегла з губ,</p>
<p>Прывабна глянула і кпліва.</p>
<p>Ага, смяешся! Значыць, люб.</p>
<p>Бадай, з табою зварым піва.</p>
<p> </p>
<p>Лажымся спаць. Старая прэч</p>
<p>Пайшла праз сенцы спаць з нявесткай,</p>
<p>Стары палез сабе на печ.</p>
<p>Дзяўчына тут, за занавескай.</p>
<p> </p>
<p>Нячутна дыша не сплючы.</p>
<p>З Пятровым мы ў адной пасцелі.</p>
<p>Нас мелі, праўда, разлучыць,</p>
<p>Ды толькі мы не захацелі.</p>
<p> </p>
<p>Тут стрэльбы нашы ў галавах —</p>
<p>Пяцьма патронамі пабіты,</p>
<p>Каб не было часамі швах,</p>
<p>Калі абмацаюць бандыты.</p>
<p> </p>
<p>Заснуць хацеў я... Каб ён спрах!</p>
<p>Які тут сон! Не сон, а слёзы:</p>
<p>У разварушаных мазгах</p>
<p>Жанчын распешчаныя позы.</p>
<p> </p>
<p>— Пятроў, ты спіш? — Ён шэпча: — Не.</p>
<p>Чаму? — пытае.— Што такое?</p>
<p>— Пятроў, не спіцца нешта мне,—</p>
<p>Дзяўчына не дае спакою.</p>
<p> </p>
<p>Храпі, браток, як быццам спіш...</p>
<p>Апанавалі, брат, жаданні.</p>
<p>І крадуся ў начную ціш</p>
<p>Лягчэй туманнай белай здані.</p>
<p> </p>
<p>Прыйшоў. Гляджу, не спіць яна.</p>
<p>Прылегчы пораўні хачу я.</p>
<p>— Адстань ты,— шэпча,— сатана!</p>
<p>Вунь бацька спіць — яшчэ пачуе,—</p>
<p> </p>
<p>Сама хіхікае.— Адстань!..</p>
<p>Каб бацька чуў — ото зырнуў бы.</p>
<p>Але абвіў я моцна стан</p>
<p>І губы напаткалі губы.</p>
<p> </p>
<p>Хацеў яшчэ й яшчэ, адно ж...</p>
<p>Акамянеў ураз ад жаху:</p>
<p>У змроку цьмяна бліснуў нож</p>
<p>І рэзнуў па твары з размаху.</p>
<p> </p>
<p>Тут заліла мне вочы кроў.</p>
<p>Хацеў паклікаць на падмогу,</p>
<p>Ды толькі крыкнуўшы: — Пятроў! —</p>
<p>Як сноп скаціўся на падлогу.</p>
<p> </p>
<p>Ляжу змярцвелы пры сцяне,</p>
<p>Мурашкі бегаюць па целе.</p>
<p>Бандыт жа, кінуўшы мяне,</p>
<p>К Пятрову сунуўся з пасцелі.</p>
<p> </p>
<p>Не ведаю, што там было б,</p>
<p>Каб той хоць каплю правароніў,</p>
<p>Але прыкладам стрэў у лоб —</p>
<p>Гатовы быў да абароны.</p>
<p> </p>
<p>Звязаў старога, потым баб;</p>
<p>Перавязаў мне трохі рану.</p>
<p>Бандыт ажыў. Усіх у штаб</p>
<p>Адвезлі мы назаўтра рана.</p>
<p> </p>
<p>Разбойнік жаласна стагнаў,</p>
<p>Калі дзе па карэннях тросся.</p>
<p>Маўчаў затое, як сцяна,</p>
<p>У камісара на дапросе.</p>
<p> </p>
<p>Не мог ці не хацеў казаць...</p>
<p>А дзед, калі прыперла крута,</p>
<p>Прызнаўся: хлопец — яго зяць,</p>
<p>Крывавы, жудасны Шкірута.</p>
<p> </p>
<p>Дык вось цяпер вядома вам,</p>
<p>Праз твар увесь з якой прычыны</p>
<p>Такі ў мяне глыбокі шрам.</p>
<p>Яго дастаў я ад «дзяўчыны».</p>
<p> </p>
<p>Тым сапсаваў сабе я густ.</p>
<p>Здаецца мне цяпер загэтым:</p>
<p>Калі ў каго высокі бюст,</p>
<p>Дык то — бандыт пераадзеты.</p>
<p> </p>
<p><i>1928</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>