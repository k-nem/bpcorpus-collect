<div class="container">
<div class="book-utils">
<div id="qrcode"></div>
<a href="/Kandrat_Krapiva/Kab_kniham_dy_nohi_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1933 -->
<!-- HEADER_FIELD Edition: Крапіва К. Збор твораў у пяці тамах. Том 4. Апавяданні, фельетоны, памфлеты, раман.— Мн., «Маст. літ.», 1975. - с. 60-63 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1933 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: публіцыстычны/фельетон -->
<!-- HEADER_FIELD Title: Каб кнігам ды ногі! -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Каб кнігам ды ногі!</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>— Алё! Пісьменнікі! Дзе вы падзеліся? Ці жывы хоць?</p>
<p>— Жывы, здаровы, дарагі чытач, таго і вам жадаем.</p>
<p>— Дык што ж вы сабе думаеце? Мусіць, хочаце, каб я некультурным да бяскласавага грамадства дажыў. Чаму вы не пішаце?</p>
<p>— Пішам патроху. Вось і цяпер: ноч ужо, стрэлка да чацвёртай гадзіны падпаўзае, дзеткі спяць, жонка з некім праз сон сварыцца — мусіць, у размеркавальніку,— а я ўсё пішу; спяшаюся ў чарговы нумар часопіса матэрыял здаць.</p>
<p>— Дык вы такі пішаце? А я — чытаць хачу: па свежых літаратурных навінках, па часопісе занудзіўся. Хто ж паміж намі стаіць?</p>
<p>— Шмат хто стаіць: рэдакцыя — раз, выдавецтва — два, друкарня — тры, база выдавецтва — чатыры, кнігагандаль — пяць, Саюздрук — шэсць, пошта — сем, лістаносец — восем.</p>
<p>— Нішто сабе ланцужок! Але ж я думаю, што гэта ўсё створана, каб дапамагчы кнізе як найхутчэй ад пісьменніка да чытача дайсці.</p>
<p>— Я таксама думаў некалі.</p>
<p>— А часопісы ўсё ж такі выходзяць?</p>
<p>— Бывае, што і выходзяць.</p>
<p>— Чаму ж я пра гэта нічога не ведаю?</p>
<p>— Я сам бы нічога не ведаў, дык добра, што рэдактары знаёмыя: заўсёды скажуць, калі выйдзе нумар.</p>
<p>— А чаму не даць рэкламы якой-небудзь?</p>
<p>— Нашы кніжнікі лічаць гэта буржуазнымі забабонамі.</p>
<p>— Ну няхай не рэкламу, проста абвестку пра тое, што часопіс выйшаў, ды пра падпісную цану на яго. А то пайшоў я на пошту яшчэ перад новым годам. «Падпішыце, кажу, на «Полымя рэвалюцыі».— «Няма, кажуць, такога часопіса і на свеце».— «Як няма? — дзіўлюся я.— Здаецца ж, у гэтым годзе ён выходзіў».— «Нічога, кажуць, нам пра гэта невядома».— «Дык падпішыце на «Заклік».— «І пра гэта, кажуць, нічога не ведаем». Пайшоў я другі раз, пасля новага года ўжо. «Ёсць, кажуць, такія часопісы, але мы падпісной цаны не ведаем».</p>
<p>— Дык вы што?</p>
<p>— Дык я плюнуў ды пайшоў.</p>
<p>— І памагло?</p>
<p>— Дзе бачылі! Зноў па кнізе занудзіўся. Ніяк адвыкнуць не магу. Хачу культурным чалавекам быць.</p>
<p>— Дык вы зноў што?</p>
<p>— Дык я гвалт пачаў крычаць. Можа, думаю, пачуе хто ды хоць падпісную цану скажа.</p>
<p>— Павінен вам пад сакрэтам сказаць, дарагі чытач, што пра падпісную цану і ў Мінску нічога не ведаюць.</p>
<p>— Хто не ведае?</p>
<p>— Ніхто не ведае.</p>
<p>— А хто ў гэтым вінават?</p>
<p>— Рэдакцыі кажуць, што Саюздрук вінават, а Саюздрук на выдавецкі Кнігагандаль пальцам паказвае.</p>
<p>— А Кнігагандаль што?</p>
<p>— «А он украдкою кивает на Петра», г. зн. на Камітэт па справах друку.</p>
<p>— Наківаць бы ім усім як мае быць.</p>
<p>— Я так думаю, што і наківаюць нават.</p>
<p>— Дык скажыце ўсё ж такі, якія часопісы свежыя выйшлі?</p>
<p>— Вось «Полымя рэвалюцыі» № 4 выйшаў у студзені, тыдні два таму назад.</p>
<p>— Ого! Тэмпы. Яшчэ толькі студзень месяц, а ўжо чацвёрты нумар.</p>
<p>— Выбачайце, вы трохі не зразумелі: гэта ж яшчэ за мінулы год.</p>
<p>— !?</p>
<p>— Пачаў часопіс выходзіць з паловы мінулага года і чацвёрты нумар здадзены быў у пачатку верасня, але пакуль надрукаваўся, пакуль сёе-тое, дык і другая пяцігодка надышла. А пяты нумар, які здадзены ў кастрычніку, павінен выйсці ў лютым і ўжо будзе называцца не № 5 за 1932 год, а № 1 за 1933 год.</p>
<p>— Па чатыры месяцы нумар друкуецца?</p>
<p>— З хвосцікам.</p>
<p>— Як жа гэта растлумачыць?</p>
<p>— Наконт тлумачэння будзьце спакойны: гэты абавязак узяла на сябе друкарня, і каб яна так старанна друкавала, як тлумачыць, дык бы часопісы выходзілі куды больш акуратна. Яна даводзіць, што ёсць больш тэрміновая работа, а часопісы могуць і пачакаць, над імі не капае (на друкарні, бачыце, дах цэлы).</p>
<p>— А выдавецтва што?</p>
<p>— Маўчыць.</p>
<p>— Дык які ж гэта, шануючы вас, перыядычны друк пры нашых тэмпах? Гэта ж эпахальны, можна сказаць, раз у эпоху нумар выходзіць.</p>
<p>— А яно ўсё-такі маўчыць.</p>
<p>— Ну добра... Як-ніяк, а ўсё ж такі выходзяць, нарэшце, часопісы з друкарні, а тады куды?</p>
<p>— Тады на базу Дзяржаўнага выдавецтва.</p>
<p>— А далей што?</p>
<p>— А далей вядома што: ляжаць сабе спакойна.</p>
<p>— Дзіўна! Чаму ж яны да чытача не даходзяць?</p>
<p>— Бо ног не маюць.</p>
<p>— А што ж вы думаеце! Каб кнігам ды ногі, шчаслівыя б мы з вамі людзі былі, таварыш пісьменнік. Няхай бы гэта хто прыдумаў такія ногі. Вы б сабе напісалі кніжку, у друкарні б яе надрукавалі тысяч дзесяць, а тады загадчык Дзяржаўнага выдавецтва ўзяў бы добры дубец, прыйшоў бы ў друкарню ды: «Кыш! Пайшлі сваіх чытачоў шукаць!» А мы тут бы іх нарасхват, як дарагіх гасцей.</p>
<p>— Дык тут жа ўсе кніжнікі толькі і мараць пра гэта. Прыйдзе кніжнік на базу, гляне на сцірты часопісаў і цяжка-цяжка ўздыхне: «Эх, каб кнігам ды ногі!»</p>
<p>— Але ж у выдавецтва, здаецца, свой орган распаўсюджвання быў?</p>
<p>— Быў такі орган, таварыш чытач. І цяпер ён яшчэ матляецца, сектарам Кнігагандлю завецца. Але ранейшыя функцыі ў яго адпалі і ён цяпер у сэнсе распаўсюджвання часопісаў нешта накшталт рудыменту, ну вось, не раўнуючы, як адростак сляпой кішкі ў чалавека: карысці ад яго ніякай, а запаленне можа быць.</p>
<p>— Дык ведаеце што, таварыш пісьменнік? Перадумаў я: не трэба.</p>
<p>— Чаго? У Мінск прыязджаць?</p>
<p>— Ды не, ног не трэба выдумляць для кніг.</p>
<p>— Злітуйцеся! Вы ж адбіраеце апошнюю надзею ў нашых кніжнікаў. Яны толькі так і збіраліся на ногі стаць.</p>
<p>— Бачыце, як пераканаўся я з нашай размовы, дык тут справа не ў нагах: галава патрэбна.</p>
<p>— Кнізе? Галава?</p>
<p>— Не кнізе, а кніжнікам.</p>
<p>— Скажыце, калі ласка! А тут жа ніяк да гэтага дадумацца не маглі. Адзін кніжнік, калі глянуў раз, як у яго справа «стаіць» з друкаваннем і распаўсюджваннем часопісаў, дык аж за галаву хацеў ухапіцца, а ўхапіцца-то ў яго няма за што. Няма, дык няма — клопат вялікі! Так яно і засталося. Ніхто з кніжнікаў і не падумаў, што праз такую пусцяковіну справа можа стаць. Адно ж, дзякую вам... Але кажыце ўжо да канца, не саромейцеся: каму ж канкрэтна гэту галаву трэба? Выдавецтву? Кнігарні? Сектару кнігагандлю? Саюздруку?</p>
<p>— Лепш, каб у кожнага яна была. Гэта такая рэч, што нікому не пашкодзіць. Няхай будзе пра запас: не-не ды спатрэбіцца часамі. Асабліва таму, хто да кніжкі дачыненне мае.</p>
<p>— Ну, дык шчырае ж вам дзякуй, таварыш чытач. Прэмію б вам за вынаходства. А мы ўжо наконт галавы для кніжнікаў абавязкова паклапоцімся, паколькі гэта дэталь у іх такая дэфіцытная. А ў каго яна і ёсць, ды не ў той бок закручана, дык прыйдзецца стукнуць так, каб яна на месца стала: якраз каб тварам да чытача. Тады вы часопіс абавязкова атрымаеце: дабраякасны і ў тэрмін.</p>
<p> </p>
<p><i>1933</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>