<div class="container">
<div class="book-utils">
<div id="qrcode"></div>
<a href="/Kandrat_Krapiva/Filosaf_i_raka_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1963 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 283-284 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1963 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Філосаф і рака -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Філосаф і рака</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Блукаў Філосаф па зямлі.</p>
<p>Чаго блукаў?</p>
<p>Мо праўды ён шукаў</p>
<p>І сцежак тых, што да яе вялі,</p>
<p>Мо вывучаў складанасць тых падзей,</p>
<p>Што выклікаюць у людзей</p>
<p>То радасць, то трывогі.</p>
<p>А толькі збіўся ён з дарогі,</p>
<p>Пайшоў да вёскі нацянькі</p>
<p>І апынуўся ля ракі.</p>
<p>Вось вёска ўся на відавоку,</p>
<p>Сям-там дымяцца каміны,</p>
<p>І смачны пах даносіцца здалёку:</p>
<p>Няйначай як пякуць бліны,</p>
<p>А можа, нават і мачанку</p>
<p>(Філосаф наш ад ранку</p>
<p>Не каштаваў ніякай стравы).</p>
<p>Ды вось бяда —</p>
<p>Наперадзе вада</p>
<p>І не відаць ніякай пераправы.</p>
<p>«Не будзем смутку паддавацца,—</p>
<p>Сказаў Філосаф наш, пачаўшы раздзявацца.—</p>
<p>Мне толькі варта зняць штаны,</p>
<p>І я паспею на бліны».</p>
<p>Аднак, раздзеўшыся, пачаў ён сумнявацца:</p>
<p>Ці то ў штанах, ці без штаноў —</p>
<p>Філосаф ёсць філосаф:</p>
<p>Паразважаць заўжды гатоў</p>
<p>Аб чалавечых лёсах.</p>
<p>«Які ж мяне самога лёс чакае?</p>
<p>Хоць розум мой глыбінь шукае,</p>
<p>Але ж вада тут чорная такая...</p>
<p>Таму адзначым: гэты глыб</p>
<p>Не для філосафаў — для рыб».</p>
<p>І тут, у гэтыя хвіліны</p>
<p>Сумненняў і разваг,</p>
<p>Пачуўся раптам роў асліны:</p>
<p>Асёл, прыспешыўшы хаду,</p>
<p>Імчаўся з берага ў ваду</p>
<p>(Відаць, усмаг).</p>
<p>Напіўшыся, стаяў, крапіў хвастом бакі</p>
<p>Аж на сярэдзіне ракі</p>
<p>(Аслу было тут па калені).</p>
<p>Філосаф зноў у задуменні:</p>
<p>«Чаму ж мы дна ў рацэ не бачым?</p>
<p>Даследуем і растлумачым:</p>
<p>Таму мы ў ёй не бачым дна,</p>
<p>Што ў вадаёме муць адна».</p>
<p> </p>
<p>Так іншы твор са зместам цьмяным</p>
<p>Мы лічым ледзь не акіянам.</p>
<p> </p>
<p><i>1963</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>