<div class="container">
<div class="book-utils">
<div id="qrcode"></div>
<a href="/Kandrat_Krapiva/Starsynia_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1925 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 166-167 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1925 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Старшыня -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Старшыня</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>На ферме на адной савецкай</p>
<p>Былі каровы ды авечкі,</p>
<p>Свіней паўнюсенькі свінюх</p>
<p>І рознай хатняй птушкі мноства.</p>
<p>Ну, словам, там жывёлаводства</p>
<p>Паставілі на вышыню.</p>
<p>Жывёлаводчы меў саўгас характар.</p>
<p>Варочаў глебу працавіты трактар,</p>
<p>А на падмогу коні ды валы</p>
<p>У гаспадарцы той былі</p>
<p>(Ці шмат,— таго я не скажу).</p>
<p>Яшчэ там быў сабака Жук.</p>
<p>З валом Рабым любіў ён падражніцца —</p>
<p>Нібыта сябравалі ўдвух.</p>
<p>Але... Рабога клікаў плуг,</p>
<p>А Жука вабіла разніца:</p>
<p>Натуры быў ён сапсаванай</p>
<p>І за крадзеж не раз балюча луплен,—</p>
<p>Як кажуць, элемент дэкласаваны,</p>
<p>Ну, адным словам — люмпен:</p>
<p>Віляў, бадзяўся, валачыўся</p>
<p>Альбо драмаў, ляжаў у хаце,</p>
<p>Аднак нядрэнна ўмеў брахаць ён,</p>
<p>Падчас прамоўцаю лічыўся.</p>
<p> </p>
<p>Загадчык раз жывёлы сход</p>
<p>Для перавыбараў назначыў.</p>
<p>Вось і пусціў наш Жук у ход</p>
<p>Тут талент свой сабачы.</p>
<p>— Пра вас,— крычыць,— адно скажу я,</p>
<p>Што ўсе вы — дробныя буржуі:</p>
<p>Нягледзячы, што й батракі,</p>
<p>Да абрастання — сквапы.</p>
<p>Не падыму за вас рукі.</p>
<p>Свае мазольнай лапы.</p>
<p>— Чаму? — пытаў Падласенькі.</p>
<p>— Бо ўсе вы — дробнаўласнікі.</p>
<p>Вунь у каня ёсць свой хамут,</p>
<p>Вол мае ўласнае ярмо.</p>
<p>Ну, ды яму</p>
<p>Яшчэ дармо,</p>
<p>Але ў казы (глядзі, брыда!)</p>
<p>Свая ёсць нават барада.</p>
<p>Нарэшце маеце ўсе вы</p>
<p>Яшчэ і ўласныя хлявы.</p>
<p>Але ж цяпер скажыце мне —</p>
<p>Вось ці была ў сабакі хата?</p>
<p>— Ну, не! Вядома, не,—</p>
<p>Жывёлы кажуць вінавата.</p>
<p>— Дык вось давайце кандыдатаў...</p>
<p>Баран тут першы кажа: — Бе!</p>
<p>Цябе, браток, цябе!</p>
<p>За ім і коні: — Гі-го-го!</p>
<p>Яго! Няўжо ж каго! Яго!</p>
<p>Пасля валы й каровы: — Му!</p>
<p>Яму начальствам быць, яму!</p>
<p> </p>
<p>І вось з таго, браточкі, дня</p>
<p>Наш Жук — «таварыш старшыня».</p>
<p>Ён справіў зараз галіфэ,</p>
<p>Пад лапу тоўсты ўзяў партфель,</p>
<p>На шыі гальштук ззяе ў срэбры,</p>
<p>І не тарчаць у Жука рэбры.</p>
<p>Задраўшы нос і хвост кручком,</p>
<p>Так важна ходзіць ён маўчком;</p>
<p>Калі ж вітаецца з ім хто,—</p>
<p>Дык толькі ледзь кіўне хвастом,</p>
<p>І толькі той для Жука блізкі сябар,</p>
<p>Хто дасць у лапу хабар.</p>
<p>Не будку мае Жук — палацы</p>
<p>(Хоць не свае, вядома, працы).</p>
<p>Ён забурэў, ён растаўсцеў.</p>
<p>Але нашто ж кантроля вока?</p>
<p>Сабаку далі па хвасце,</p>
<p>І гонар вылез яму бокам.</p>
<p> </p>
<p>Калі часамі вам, браткі,</p>
<p>Такія стрэнуцца «жукі»,</p>
<p>Дык вы, напэўна, ім дасце</p>
<p>Таксама добра па хвасце.</p>
<p> </p>
<p><i>1925</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>