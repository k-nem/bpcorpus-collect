<div class="container">
<div class="book-utils">
<div id="qrcode"></div>
<a href="/Kandrat_Krapiva/Plyviec-tearetyk_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1965 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 286-287 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Плывец-тэарэтык -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Плывец-тэарэтык</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Ён быў выдатны тэарэтык —</p>
<p>Па спорту воднаму мастак,</p>
<p>І што няправільна, не гэтак,</p>
<p>А трэба правільна вось так,</p>
<p>Заўсёды хораша тлумачыў</p>
<p>Аматарам-плыўцам.</p>
<p>Але як плавае ён сам,</p>
<p>Таго ніхто не бачыў.</p>
<p>Вось раз на ранішняй зарадцы</p>
<p>У хвалях быстрае ракі</p>
<p>Трэніраваліся спартсмены-юнакі,</p>
<p>А ён стаяў на кладцы;</p>
<p>Іх недахопы падмячаў,</p>
<p>Як лепей плаваць, навучаў,</p>
<p>Што значыць кроль, што значыць брас,</p>
<p>Калі гаворка йдзе пра найвышэйшы клас,</p>
<p>Як авалодаць батэрфляем,</p>
<p>Якому мы увагі не ўдзяляем;</p>
<p>Тлумачыў хлопцам без канца,</p>
<p>Як правільна даваць нырца,</p>
<p>Каб у глыбінях апынуцца,</p>
<p>І як з глыбінь назад вярнуцца.</p>
<p>Так доўга б ён чытаў яшчэ натацыі</p>
<p>З уласнай дысертацыі,</p>
<p>Ды, як на злосць, пачаў з ім нехта спрэчку.</p>
<p>Наш майстар так расхваляваўся,</p>
<p>Спрачаючыся з юнакамі,</p>
<p>І так размахваць стаў рукамі,</p>
<p>Што аж на кладцы не ўтрымаўся</p>
<p>І... шабултых у рэчку.</p>
<p>— Ну, ён цяпер пакажа клас! —</p>
<p>Сказалі хлопцы ўраз,</p>
<p>Ды што за чорт! Чакаюць... Ждуць...</p>
<p>Яго няма, а бурбалкі ідуць.</p>
<p>Усплыў. Зяхнуў,</p>
<p>Рукой махнуў,</p>
<p>Як быццам развітаўся,</p>
<p>І зноў на дно падаўся.</p>
<p>Тут непярэліўкі, і хлопцы праз хвіліну</p>
<p>Цягнулі майстра за чупрыну.</p>
<p> </p>
<p>А не было б тае бяды,</p>
<p>Каб плаваць ён вучыў паводдаль ад вады.</p>
<p> </p>
<p><i>1965</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>