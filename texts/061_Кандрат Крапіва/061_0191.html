<div class="container">
<div class="book-utils">
<div id="qrcode"></div>
<a href="/Kandrat_Krapiva/Caho_z_jana_rada_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1944 -->
<!-- HEADER_FIELD Edition: Крапіва К. Збор твораў у пяці тамах. Том 4. Апавяданні, фельетоны, памфлеты, раман.— Мн., «Маст. літ.», 1975. - с. 82-83 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1944 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: публіцыстычны/фельетон -->
<!-- HEADER_FIELD Title: Чаго ж яна «рада»? -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Чаго ж яна «рада»?</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>У Мінску нямецкія акупанты стварылі так званую «Цэнтральную раду» на чале з заядлым фашыстам-памешчыкам Радаславам Астроўскім, якога яны прывезлі з сабой. Фашысцкія разбойнікі думаюць, што рукамі сваіх халуёў ім зручней будзе душыць беларускі народ.</p>
</div>
<div class="CLEAR"></div>
<p> </p>
<p>Было гэта нядаўна каля Мінска. Прыйшоў у вёску нейкі злыдзень ды грукаціць кулаком селяніну ў акно:</p>
<p>— Гэй, спадар!</p>
<p>— Што там яшчэ за ліха? — адгукнуўся селянін.</p>
<p>— Адчыні, пусці ў хату.</p>
<p>— А хто ты будзеш?</p>
<p>— Я — Рада.</p>
<p>— Рада?</p>
<p>— Ага, Рада.</p>
<p>— Чаго ж ты, дурная, рада?</p>
<p>— Рада я! Разумееш?</p>
<p>— Не, не разумею. Людзей нашых вешаюць, на катаргу гоняць, а ты рада!</p>
<p>— Ну, годзе дурнем прыкідвацца. Я табе не жартуючы кажу: я — Рада.</p>
<p>— Гарады нашы разбураюць, вёскі паляць, а ты, подлая, рада.</p>
<p>— Я подлая! Чакай, адкажаш ты мне за такія словы.</p>
<p>— Ого! Нешта ты вельмі грозная.</p>
<p>— Бо я — Цэнтральная Рада.</p>
<p>— Ах, цэнтральная!</p>
<p>— Ну, так.</p>
<p>— Чакай... Дык ці не тая гэта рада, што ў 1918 годзе Вільгельму зад лізала?</p>
<p>— Не, другая.</p>
<p>— Ага, другая. Ну, яно вядома: раз зад другі, дык і рада другая. Цяпер, як я дагадваюся, ваша мосць ліжа зад Гітлеру, а не Вільгельму. Хоць я не думаю, каб гэта было смачней. Усё-такі той зад быў царскі.</p>
<p>— Ты адчыніш ці не?</p>
<p>— Чакай, дай гаворку скончыць. А хто ж у вашай Цэнтральнай Радзе самы цэнтральны лізала?</p>
<p>— Старшыня, ты хочаш сказаць? Радаслаў Астроўскі.</p>
<p>— О, гэты можа! Ён яшчэ ў Польшчы налаўчыўся. Калі ўжо Астроўскі паходзіць з языком каля панскага зада, дык зад той аж зіхаціць, не раўнуючы, як медны таз.</p>
<p>— Ну, годзе дурня строіць, адчыняй хутчэй!</p>
<p>— Я дурня не строю. Ён сам да мяне хоча прыстроіцца. А ў хату цябе пускаць не выпадае.</p>
<p>— Чаму?</p>
<p>— Ды, бачыш, у мяне ў хаце паветра не да твайго носа. Ты прывык да гітлеравай парфумы. Кажы адтуль, што табе трэба?</p>
<p>— Сын у цябе ёсць?</p>
<p>— Ёсць.</p>
<p>— То няхай ідзе на зборны пункт. Рада аб’явіла мабілізацыю ўсіх мужчын ад 16 да 57 год.</p>
<p>— А чыё гэта войска будзе?</p>
<p>— Наша.</p>
<p>— А з кім яно будзе ваяваць?</p>
<p>— Вядома, з кім. З бальшавікамі і з усімі, хто ідзе супроць новага парадку.</p>
<p>— Ага, разумею: значыцца, наша войска будзе ваяваць з намі.</p>
<p>— Што ты там мармычаш?</p>
<p>— Я кажу — усё ясна.</p>
<p>— Дык прыйдзе сын?</p>
<p>— Уга! Дзіва што прыйдзе!</p>
<p>— То няхай апранаецца, разам пойдзем.</p>
<p>— Яго дома няма. Ты ідзі сабе. Я накажу, то ён цябе дагоніць.</p>
<p>— Глядзі ж, каб дагнаў.</p>
<p>— Наконт гэтага будзь спакоен.</p>
<p>Не ўспела «Рада» адысці ад вёскі і двух кіламетраў, як сын таго селяніна сапраўды дагнаў яе. Толькі яна ўжо была не «рада», бо праз мінуту вісела на высокай прыдарожнай асіне, высунуўшы даўжэзны язык, з якім яшчэ нядаўна так спрытна ўвіхалася каля фашысцкага зада.</p>
<p> </p>
<p><i>1944</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>