<div class="container">
<div class="book-utils">
<div id="qrcode"></div>
<a href="/Ivan_Krylou/Pieraborlivaja_niaviesta.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Пераборлівая нявеста -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Пераборлівая нявеста</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>          Дзяўчына ў росквіце і рада б жаніху,</p>
<p>                   Ды ў тым няма яшчэ граху.</p>
<p>          А вось што грэх: яна пыхлівая занадта.</p>
<p>Падай ёй жаніха, каб быў ён не дурны,</p>
<p>Багаты, малады, каб меў ён ардэны, -</p>
<p>                   Патрабавала зухавата.</p>
<p>Ну, каб усё ён меў. А хто ўсё можа мець?</p>
<p>                   І вось яшчэ прыкмець:</p>
<p>Другіх каб не любіў, капрызы мог цярпець.</p>
<p>Хоць шчасце да яе само валіла ў хату,</p>
<p>                   Бо жаніхі, як на падбор,</p>
<p>          Выдатныя кацілі к ёй на двор,</p>
<p>Але ў яе быў густ занадта тонкі:</p>
<p>Такія жаніхі - знаходка для дзяўчат,</p>
<p>                   А на яе пагляд -</p>
<p>          Не жаніхі, а жанішаты толькі.</p>
<p>Каго ж тут выбіраць між гэтых жаніхоў?</p>
<p>          Той не ў чынах, другі без ардэноў;</p>
<p>Той мае чын, але кішэні ўсе пустыя;</p>
<p>          То нос таўсты, то бровы загустыя;</p>
<p>          Тут гэтак, там не так;</p>
<p>Пад густ сабе не падбярэ ніяк.</p>
<p>Прымоўклі жаніхі, гады на два прапалі,</p>
<p>          А потым новыя сватоў паслалі,</p>
<p>Але ўжо гэтыя сярэдняе рукі.</p>
<p>                   «Якія дзівакі! -</p>
<p>Красуня моршчыцца. - Я ім зусім не пара.</p>
<p>                   Дурная ў іх, пустая мара!</p>
<p>                   І не такіх я жаніхоў</p>
<p>                   Ад сватання калісьці адвучыла,</p>
<p>Дык ці ж пайду за гэтых вахлакоў?</p>
<p>Сказаў бы - замуж вельмі закарціла!</p>
<p>Ды мне і ў дзеўках жыць пакуль што не бяда:</p>
<p>Днём весела, і ноч я сплю спакойна:</p>
<p>Спяшацца замуж проста непрыстойна».</p>
<p>                   Сплыла і гэта чарада.</p>
<p>          Прачуўшы, што яна за цаца,</p>
<p>Не сталі жаніхі занадта дамагацца.</p>
<p>                   Прайшоў гадок -</p>
<p>                   Сваты маўчок,</p>
<p>Яшчэ гадок мінуў, яшчэ праплыў год цэлы,</p>
<p>          Сваты не едуць, быццам назнарок.</p>
<p>Тым часам дзеўчына ўжо стала дзеўкай спелай;</p>
<p>          Пачне лічыць другіх дзяўчат</p>
<p>          (На гэта часу ў яе шмат),</p>
<p>          Дык тая замужам, а тую заручылі,</p>
<p>                   Вось толькі пра яе забылі.</p>
<p>Нячутна смутак ёй падкраўся да грудзей;</p>
<p>Як толькі дзеўчына перад люстэркам сядзе,</p>
<p>          Дакладвае яно, што кожны дзень</p>
<p>Час прагны хараство яе патрошку крадзе.</p>
<p>Спярша румянец знік, там - жывасць у вачах,</p>
<p>А потым ямачкі прапалі на шчаках,</p>
<p>Вясёласць, забаўкі кудысьці прамінулі,</p>
<p>Там валаскі два-тры сівыя праглянулі:</p>
<p>                   Адзнака сталых дзён.</p>
<p>Бывала, без яе ў кампаніі так сумна</p>
<p>І ад паклоннікаў было навокал тлумна,</p>
<p>Цяпер жа - ах! яе ўжо клічуць на бастон.</p>
<p>Развага кажа ёй пра замуж клапаціцца,</p>
<p>                   Куды тут болей ганарыцца!</p>
<p>Як коса ні глядзіць дзяўчына на мужчын,</p>
<p>                   А ў сэрцы напамінак ёй адзін, -</p>
<p>          Каб адзінокаю не скончыць веку.</p>
<p>І вось, пакуль яшчэ зусім не адцвіла,</p>
<p>Яна за першага, хто сватаўся, пайшла</p>
<p>                   І рада, рада ўжо была,</p>
<p>          Што выйшла за калеку.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>