<div class="container">
<div class="book-utils">
<div id="qrcode"></div>
<a href="/Kandrat_Krapiva/Hod_Sciapana-lajdaka_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1923 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 66-68 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1923 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Год Сцяпана-лайдака -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Год Сцяпана-лайдака</h2>
<div style="height: 3rem"></div>
<!-- TOC_BEGIN -->
<a href="#chapter1">Восень</a><br/>
<a href="#chapter2">Зіма</a><br/>
<a href="#chapter3">Вясна</a><br/>
<a href="#chapter4">Лета</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>Восень</h3>
<p>Шэрым пузам душаць хмары</p>
<p>Поля нудныя абшары.</p>
<p>І, як мокрая варона,</p>
<p>Села вёска між загонаў;</p>
<p>Луг і лес сумуе голы,</p>
<p>А Сцяпан зусім вясёлы —</p>
<p>П’е без меры самагонку,</p>
<p>Б’е дзяцей, лупцуе жонку</p>
<p>І пудамі носіць жыта</p>
<p>К самагоншчыку Мікіту.</p>
<p>Кожны прысвятак ці свята</p>
<p>У Сцяпана поўна хата —</p>
<p>Сват і кум, і так знаёмы</p>
<p>Чуюць тут сябе, як дома,</p>
<p>А як пойдуць, Сцёпка п’яны</p>
<p>З кулакамі прэ да Ганны.</p>
<p>Ганна, бедная, галосіць</p>
<p>Дый у бога смерці просіць,</p>
<p>Сваю долю праклінае,</p>
<p>Што такога мужа мае.</p>
<p> </p>
<h3><a id="chapter2"></a>Зіма</h3>
<p>Чуць не запар тыдзень цэлы</p>
<p>Неба землю пудрай белай,</p>
<p>Не сціхаючы, пудруе,</p>
<p>Вецер ў шчыліны свідруе,</p>
<p>Вокны ў хатах — як мядзведзі,</p>
<p>Прыціскаюць — дзецца недзе,—</p>
<p>Не шкадуючы, марозы...</p>
<p>Наш Сцяпан зусім цвярозы,</p>
<p>Цэлы дзень ляжыць на печы —</p>
<p>На халоднай грэе плечы.</p>
<p>З рота пара ў хаце валіць:</p>
<p>Ганна ў печы мала паліць,</p>
<p>Бо мужык яе нядбалы</p>
<p>Прызапасіў дроўцаў мала.</p>
<p>Ў лахманы залезлі дзеці,</p>
<p>Снег ляжыць, бялее ў клеці —</p>
<p>Намяло праз дзіркі гуры,</p>
<p>А ў хляве стаіць панура,</p>
<p>Грызе яслі кабылёшка:</p>
<p>Сена ўжо зусім нямножка,</p>
<p>А аўса даўно не стала —</p>
<p>Самагонка ўсё пажрала.</p>
<p> </p>
<h3><a id="chapter3"></a>Вясна</h3>
<p>Ўжо вясна-красна настала,</p>
<p>Белы снег з палёў сагнала,</p>
<p>Цяпер сонейкам іх сушыць,</p>
<p>Лезе ў вочы, лезе ў вушы,</p>
<p>Аздабляць прабуе рэдкай</p>
<p>Чорны лес зялёнай сеткай,</p>
<p>К нам чароды птушак гоніць.</p>
<p>Птушкі весела гамоняць,</p>
<p>Як яны, шчабечуць людзі,</p>
<p>Рады, дышуць ва ўсе грудзі,</p>
<p>Адчыняюць клеці, гумны.</p>
<p>А Сцяпану нешта сумна —</p>
<p>Не пазнаць цяпер Сцяпана,</p>
<p>Аж хістаецца, як п'яны:</p>
<p>Толькі скура стаў ды косці —</p>
<p>Згаладаўся, але штосьці</p>
<p>Не завуць Сцяпана ў госці</p>
<p>Яго тыя ягамосці,</p>
<p>Што ў яго пілі ды елі,</p>
<p>Цэлу ноч часом сядзелі.</p>
<p>Ды Сцяпанава і Ганна</p>
<p>Нешта ходзіць так, як п'яна,</p>
<p>Дзеці ж выйшлі на паветра,</p>
<p>Дык валяюцца ад ветру —</p>
<p>Ап’янелі, знаць, бясконца</p>
<p>Яны, гледзячы па сонца,</p>
<p>На сінюсенькае неба</p>
<p>(Ап’янееш, брат, без хлеба!).</p>
<p>А з сахою, небарака,</p>
<p>Ходзіць п’яная каняка</p>
<p>Сюды-туды па загону —</p>
<p>П’яны ўсе без самагону.</p>
<p> </p>
<h3><a id="chapter4"></a>Лета</h3>
<p>Ўжо вясну змяніла лета.</p>
<p>Як практычная кабета,</p>
<p>Яно смела неўзабаве</p>
<p>Цвет садоў — вясны забаву,—</p>
<p>Не шкадуючы сарвала,</p>
<p>Груш ды яблык начапляла,</p>
<p>Ў стагі сена шмат скаціла,</p>
<p>Жыта ўсё пазалаціла.</p>
<p>Людзі сена сушаць, косяць</p>
<p>Ды пагоды ў неба просяць;</p>
<p>Аддыхнуць пара б, дык дзе там!</p>
<p>Хто з сялян гультуе летам?</p>
<p>Ўсе працуюць так, як пчолы;</p>
<p>І Сцяпан наш зноў вясёлы —</p>
<p>Ўсіх уперад на загоне —</p>
<p>Жыта зжаў ужо аж гоні</p>
<p>(Хоць яно і з зелянкамі),</p>
<p>Ушпыляў загон снапкамі.</p>
<p>Дзеці ў лялькі тут гуляюць</p>
<p>Ды не дрэнна й выглядаюць</p>
<p>(Падрасла ўжо, бач, бульбінка).</p>
<p>Хвост задраўшы, кабылінка</p>
<p>Вунь па выгане гуляе —</p>
<p>Стала летам, як не тая;</p>
<p>Весялей глядзіць і Ганна —</p>
<p>Не кляне свайго Сцяпана.</p>
<p> </p>
<p>Жыта новага к нядзелі</p>
<p>Пэўна ўжо Сцяпан намеле,</p>
<p>Новы хлеб рашчыніць жонка,</p>
<p>Зараз будзе й самагонка.</p>
<p>Зноў гасцей к яму збярэцца,</p>
<p>Зноў Сцяпан, лайдак, нап’ецца,</p>
<p>Ганну перад сваякамі</p>
<p>Пачастуе кулакамі,</p>
<p>На ўсю хату загамоніць</p>
<p>Ды ў куток дзяцей загоніць.</p>
<p>Піць так будзе, покі хваціць,</p>
<p>І падатку не заплаціць.</p>
<p> </p>
<p><i>1923</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>