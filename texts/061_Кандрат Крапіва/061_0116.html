<div class="container">
<div class="book-utils">
<div id="qrcode"></div>
<a href="/Kandrat_Krapiva/Muraska_i_Zuk_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1964 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 285-286 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Мурашка і Жук -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Мурашка і Жук</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Раз летнім днём цераз дарогу</p>
<p>Мурашка пруцік валакла</p>
<p>Ды прыпынілася была,</p>
<p>Чакаючы сяброўку на падмогу.</p>
<p>І гэтым часам</p>
<p>Пачуўся нейкі гук,</p>
<p>Як бы спяваў хто басам,</p>
<p>А з гукам сеў паблізу Жук.</p>
<p>Глядзіць Мурашка палахліва:</p>
<p>Што за дзіва!</p>
<p>Такі бліскучы ягамосць —</p>
<p>Наставіў вусы ці то рогі,</p>
<p>Ідзе паважна ўдоўж дарогі,</p>
<p>Пагардліва наўкола пазірае,</p>
<p>Адзенне тое лакам ззяе —</p>
<p>Ці не замежны госць?</p>
<p>— Ну што, малеча, цяжка</p>
<p>Цягнуць такое на гарбе? —</p>
<p>Прамовіў Жук, заўважыўшы Мурашку.</p>
<p>— А мы працуем на сябе.</p>
<p>— Ды чуў... Пра гэта ўсюды трубяць.</p>
<p>Павага, слава, чэсць!</p>
<p>— Хто не працуе, той не есць.</p>
<p>— Давай, давай! Работа дурняў любіць.</p>
<p>— Без працы хіба можна жыць?</p>
<p>— Працуй. А мне на ліха праца?</p>
<p>І без яе як мае быць</p>
<p>Магу я смачна есці, піць,</p>
<p>Па модзе апранацца,</p>
<p>А слава... Што мне слава!</p>
<p>— Ці-ка-ва.</p>
<p>— Калі цікава, дык хадзем,</p>
<p>Я пакажу ахвотна,</p>
<p>Дзе я жыву і што я ем,</p>
<p>Якім я водарам дышу,</p>
<p>Як час праводжу бесклапотна</p>
<p>І на гарбе цяжару не нашу.</p>
<p>І ты жыццё мо перайначыш,</p>
<p>Як гэта ўсё пабачыш.</p>
<p>Да мэты прасцяком</p>
<p>Паўзе Мурашка за Жуком:</p>
<p>Хоць вокам глянуць на той рай —</p>
<p>На Жукавы палацы.</p>
<p>Мо праўда ёсць на свеце край,</p>
<p>Дзе можна жыць без працы.</p>
<p>Жук важна крочыць перадом,</p>
<p>За ім Мурашка сціпла.</p>
<p>Жук ганарліва: — Вось мой дом!</p>
<p>І тут... Мурашка ўліпла.</p>
<p> </p>
<p>Такі ж не мелюць языком,</p>
<p>А праўду кажуць людзі:</p>
<p>Як папаўзеш ты за Жуком,</p>
<p>Дык апынешся ў брудзе.</p>
<p> </p>
<p><i>1964</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>