<div class="container">
<div class="book-utils">
<div id="qrcode"></div>
<a href="/Kandrat_Krapiva/Frycavy_trafiei_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1941 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 260-262 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1942 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Фрыцавы трафеі -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Фрыцавы трафеі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>«На Маскву табе маршрут»,—</p>
<p>Інфармуюць Фрыца.</p>
<p>Фрыц сказаў бадзёра: «Гут!</p>
<p>Можна пажывіцца».</p>
<p> </p>
<p>Сала, масла, цукар, мёд</p>
<p>Гітлераўца вабяць:</p>
<p>Фрыц — плячысты на жывот</p>
<p>І мастак паграбіць.</p>
<p> </p>
<p>Майстар «арганізаваць»</p>
<p>Вопратку, абутак;</p>
<p>А Маскву збіраўся ўзяць</p>
<p>Ён за двое сутак.</p>
<p> </p>
<p>Роўнай стужкаю бяжыць</p>
<p>На Маскву дарога.</p>
<p>Па абочынах ляжыць</p>
<p>Мёртвых фрыцаў многа.</p>
<p> </p>
<p>Шар парожняй галавы</p>
<p>Фрыц схіляе ніжай:</p>
<p>Недалёка да Масквы,</p>
<p>А да смерці бліжай.</p>
<p> </p>
<p>Фрыц штодзень чакаў бяды</p>
<p>І сядзеў у шчэлі,</p>
<p>А фашысцкія рады</p>
<p>Больш і больш радзелі.</p>
<p> </p>
<p>Чалавек мо дваццаць пяць</p>
<p>Засталося з роты...</p>
<p>Фрыц паспеў, аднак, прыдбаць</p>
<p>Ялавыя боты.</p>
<p> </p>
<p>Фрыц зрабіў усё, што мог,</p>
<p>І сягоння рана</p>
<p>Сілай здзёр ён боты з ног</p>
<p>На сяле ў Івана.</p>
<p> </p>
<p>Ціха крадзецца Іван</p>
<p>Да фашыста-ката;</p>
<p>У руцэ яго наган,</p>
<p>У другой — граната.</p>
<p> </p>
<p>Захапіў паветра — ўзмах,</p>
<p>Гром і бліскавіца!..</p>
<p>І застыў на момант жах</p>
<p>У вачах у Фрыца.</p>
<p> </p>
<p>Колаў стук сярод палёў,</p>
<p>Слуп рухомы дыму:</p>
<p>Едзе Фрыц з вайны дамоў,</p>
<p>Едзе на радзіму.</p>
<p> </p>
<p>Ён зрабіў усё, што мог:</p>
<p>Боты тут, з сабою.</p>
<p>Не хапае толькі ног:</p>
<p>Ногі... пад Масквою.</p>
<p> </p>
<p><i>1941</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>