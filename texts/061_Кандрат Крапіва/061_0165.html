<div class="container">
<div class="book-utils">
<div id="qrcode"></div>
<a href="/Kandrat_Krapiva/Stary_i_Malady_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1926 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 180-181 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1926 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Стары і Малады -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Стары і Малады</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Не так даўно ў гаспадара</p>
<p>Жарэбчык быў і Конь Стары.</p>
<p>Яны задраліся нек раз,</p>
<p>І вось з тае пары</p>
<p>Пайшлі між коней нелады.</p>
<p>Аднойчы ў плузе на раллі</p>
<p>Жывёлы спрэчку завялі.</p>
<p>Гарачы, порсткі Малады</p>
<p>Тут не на жарт</p>
<p>Напаў на сталага Каня:</p>
<p>— Куды ты, падла, варт!</p>
<p>Калі паўзеш, дык парахня</p>
<p>Вунь пасыпае сцежку ўслед,</p>
<p>І толькі ты паскудзіш свет,</p>
<p>Глядзіць у землю морда кісла</p>
<p>І губа ніжняя адвісла.</p>
<p>На чорта ўжо цябе й трымаць!</p>
<p>Даўно пара да каналупа,</p>
<p>Бо сорам весці на кірмаш...</p>
<p>Ад слоў такіх Стары стаў слупам:</p>
<p>— Ах ты, шчаня!</p>
<p>Так бэсціць сталага Капя!</p>
<p>Ты не глядзі, што я стары,</p>
<p>Што быццам сыплецца з мяне</p>
<p>На капыты,</p>
<p>Але ж да гэтай вось пары</p>
<p>Ні разу ў баране</p>
<p>Не стаў, як ты.</p>
<p>Разумны ты ды малайчына</p>
<p>Да той пары, пакуль ляйчына</p>
<p>Не пападзе табе пад хвост,</p>
<p>Ну, а тады — панёс</p>
<p>Ці з плугам будзеш ты, ці з возам,—</p>
<p>І дзе твой дзенецца ўвесь розум!</p>
<p>Няхай, па-твойму, я слабы,</p>
<p>А хто ж цябе вось прыдабыў?</p>
<p>Хто дастаўляў табе авёс</p>
<p>І сена, на якім ты рос?</p>
<p>Ты здольны толькі да яды,</p>
<p>А ў працы гэтых маладых</p>
<p>Я так прыцісну, што аж сок...</p>
<p>— Пакуль з нас сок, дык з вас пясок...</p>
<p> </p>
<p>Вось так за словам слова,</p>
<p>Нарэшце мала ім і звадкі —</p>
<p>Ужо намерваюць азадкі.</p>
<p>І... выйшла б дзела ў іх канёва,</p>
<p>Каб не Араты йшоў за плугам.</p>
<p>— Но-но! А то вось я зраблю падлік заслугам.—</p>
<p>Пачаў ён іх мірыць.—</p>
<p>Сябры па працы вы, а проста як звяры.</p>
<p>Той ганарыцца, што стары,</p>
<p>А той — што малады.</p>
<p>Ды хіба ж для працоўных розніца — гады?</p>
<p>Паверце, што найбольшая з заслуг —</p>
<p>Цягнуць цяпер у згодзе гэты плуг.</p>
<p> </p>
<p><i>1926</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>