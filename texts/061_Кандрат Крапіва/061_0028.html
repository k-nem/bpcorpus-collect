<div class="container">
<div class="book-utils">
<div id="qrcode"></div>
<a href="/Kandrat_Krapiva/Vahon_tabaki_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1930 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 227-228 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1930 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вагон табакі -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Вагон табакі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Каласіцца на палетку</p>
<p>Жыта ды пшаніца;</p>
<p>Так на ўзмежку добра ўлетку</p>
<p>Пад іх шэпты спіцца.</p>
<p> </p>
<p>Аграном сніць сон прыгожы,</p>
<p>Але той парою</p>
<p>Наваліліся на збожжа</p>
<p>Чэрві з машкарою.</p>
<p> </p>
<p>Збожжа буйна зелянела,</p>
<p>Ды пасля пасохла;</p>
<p>Машкара, што збожжа ела,</p>
<p>З маразоў падохла.</p>
<p> </p>
<p>Ветры ў коміне скуголяць,</p>
<p>Ліст пажоўклы круцяць;</p>
<p>Аграном Гавака ў полі</p>
<p>Шкоднікаў патруціць.</p>
<p> </p>
<p>Хоць ты шуфлем снег адгортай,</p>
<p>Змёрз, дрыжыць сабака;</p>
<p>Тут вагон табакі цёртай</p>
<p>Выпісаў Гавака.</p>
<p> </p>
<p>Спіць прырода нежывая</p>
<p>Пад абрусам мяккім:</p>
<p>Сам Гавака спажывае</p>
<p>Той вагон табакі.</p>
<p> </p>
<p>Рэзкі сівер падыхае,</p>
<p>Да касцей праймае;</p>
<p>Аграном Гавака чхае</p>
<p>І турбот не мае.</p>
<p> </p>
<p>Так з Гавакавай вось ласкі</p>
<p>Знойдзен спосаб новы:</p>
<p>Чхае ён на абавязкі</p>
<p>І на пастановы.</p>
<p> </p>
<p><i>1930</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>