<div class="container">
<div class="book-utils">
<div id="qrcode"></div>
<a href="/Kandrat_Krapiva/Machalnik_Ivanou_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1928 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 217-218 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1928 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Махальнік Іваноў -->
<!-- HEADER_FIELD Title2: Байка -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Махальнік Іваноў</h2>
<h2 class="title2">Байка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Таму ўжо будзе, мусіць, з год,</p>
<p>Вучэбную стральбу праходзіла пяхота.</p>
<p>Дык вось страляў аднойчы ўзвод</p>
<p>Ці, можа, нават рота.</p>
<p>А тут раптоўна Шэф вярхом аднекуль — шасць:</p>
<p>Цікава паглядзець, а як страляе часць?</p>
<p>Ці вока вернае, ці цвёрдая рука</p>
<p>Ў чырвонага стралка?</p>
<p>Зайгралі «пападзі»,</p>
<p>Гарыць чырвоны флаг.</p>
<p>Стралкі — на лінію. Ляглі ўсе па упорах.</p>
<p>Вось выстраліў адзін,</p>
<p>Вось разам — пах-пах-пах!</p>
<p>І лезе ў нос, і дражніць востры пах</p>
<p>(Калісьці Шэф таксама нюхаў порах).</p>
<p>Вось скончылі. Адбой.</p>
<p>Начальнікі здаволены стральбой:</p>
<p>Той тры папаў, той пяць.</p>
<p>Ахвота тут і Шэфу пастраляць.</p>
<p>Ён пяць патронаў у кішэнь,</p>
<p>Нагледзеў лепшую мішэнь,</p>
<p>Прылёгшы на упор,</p>
<p>І стрэльбу да пляча прыпёр.</p>
<p>Зажмурыў вока — бах! Пад носам землю ўзрыла.</p>
<p>Другі раз. Гэта ўбок завыла.</p>
<p>Яшчэ за імі тры,—</p>
<p>Усе «за малаком».</p>
<p>— Ах, чорт вас пабяры! —</p>
<p>Злуецца Шэф цішком.—</p>
<p>Хоць бы адну папаў, а то скандал страшэнны!</p>
<p>Але махальнікі падходзяць да мішэні,</p>
<p>Давай яму махаць</p>
<p>(У іх быў добры нюх):</p>
<p>Дзве, тры, чатыры, пяць!</p>
<p>У самы, значыць, круг.</p>
<p>Шэф хоча вынікі другім праверыць разам,—</p>
<p>Махальнікаў назначыў зноў жа тых</p>
<p>І ўзяў патронаў... халастых.</p>
<p>Дык што ж вы думалі? — ніводнай не прамазаў.</p>
<p>Як далажыў махальнік Іваноў:</p>
<p>«У цэнтру самую ўсе пяць загналі зноў».</p>
<p>І дзіва дзіўнае было там цэлай часці,</p>
<p>Што можна з халастых ды «ўсе пяць куль» папасці.</p>
<p>А ваенком дык Іванова нават пахваліў:</p>
<p>— Ты,— кажа,— Іваноў, сапраўдны падхалім.</p>
<p> </p>
<p>У падхалімаў так вядзецца век-вяком!</p>
<p>Ці б’е начальства ў цэль, ці шле «за малаком»,</p>
<p>Ды знойдуцца заўсёды Івановы,</p>
<p>Што памахаць яму гатовы.</p>
<p> </p>
<p><i>1928</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>