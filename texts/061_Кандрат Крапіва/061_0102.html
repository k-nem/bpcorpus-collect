<div class="container">
<div class="book-utils">
<div id="qrcode"></div>
<a href="/Kandrat_Krapiva/Ludzi_i_djably_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1958 -->
<!-- HEADER_FIELD Edition: Збор твораў у пяці тамах. Том 3. П'есы.— Мн., «Маст. літ.», 1975. - с. 185-260 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1958 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Людзі і д’яблы -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Людзі і д’яблы</h2>
<div style="height: 3rem"></div>
<!-- TOC_BEGIN -->
<a href="#chapter1">Акт першы</a><br/>
  <a href="#chapter2">Карціна першая</a><br/>
  <a href="#chapter3">Карціна другая</a><br/>
  <a href="#chapter4">Карціна трэцяя</a><br/>
<a href="#chapter5">Акт другі</a><br/>
  <a href="#chapter6">Карціна чацвёртая</a><br/>
  <a href="#chapter7">Карціна пятая</a><br/>
  <a href="#chapter8">Карціна шостая</a><br/>
<a href="#chapter9">Акт трэці</a><br/>
  <a href="#chapter10">Карціна сёмая</a><br/>
  <a href="#chapter11">Карціна восьмая</a><br/>
  <a href="#chapter12">Карціна дзевятая</a><br/>
  <a href="#chapter13">Карціна дзесятая</a><br/>
<br/><br/>
<!-- TOC_END -->
<!-- BOOK_BEGIN -->
<p>Ў ТРОХ АКТАХ, ДЗЕСЯЦІ КАРЦІНАХ</p>
<p> </p>
<p>ДЗЕЮЧЫЯ АСОБЫ:</p>
<p>Прымаковіч Алена Сцяпанаўна.</p>
<p>Барута Андрэй Пятровіч — яе муж.</p>
<p>Вікця — іх дачка, гадоў 25.</p>
<p>Таня — другая іх дачка, гадоў 12.</p>
<p>Суседка.</p>
<p>Даніловіч («Шаўцоў»).</p>
<p>Рунец Рыгор Тарасавіч («Вусаты»).</p>
<p>«Цётка».</p>
<p>«Страказа».</p>
<p>«Братка» — камандзір партызанскага атрада.</p>
<p>Канцавы — камандзір узвода.</p>
<p>Кузьмін Аляксандр Ільіч.</p>
<p>Міхаіл Фёдаравіч — урач.</p>
<p>Чэпік — партызан.</p>
<p>Акуліч — партызан.</p>
<p>Радыст.</p>
<p>Скробат Антон Іванавіч («Нёманскі»)</p>
<p>Жэня — яго жонка.</p>
<p>Валерык — іх сын, гадоў 12.</p>
<p>Марына — агент гестапа.</p>
<p>Кунц — палкоўнік, начальнік СД.</p>
<p>Нагель — маёр, начальнік следчага аддзела.</p>
<p>Мюлер — лейтэнант, яго намеснік.</p>
<p>Пельцэр — капітан, камандзір роты СС.</p>
<p>1-ы салдат-эсэсавец.</p>
<p>2-і салдат-эсэсавец.</p>
<p>Паліцэйскі.</p>
<p>Партызаны, нямецкія салдаты.</p>
<p> </p>
<p>Дзея адбываецца ў канцы 1941 і пачатку 1942 года ў адным з гарадоў, часова акупіраваных нямецка-фашысцкімі захопнікамі.</p>
<p> </p>
<h3><a id="chapter1"></a>Акт першы</h3>
<p> </p>
<h4><a id="chapter2"></a>Карціна першая</h4>
<p>Кватэра Алены Прымаковіч. Невялікі пакой. У правай сцяне — дзверы ў суседні пакой. У левай сцяне — акно. У задняй сцяне — дзверы ў пярэднюю, завешаныя таннай парцьерай. За парцьерай злева ўгадваюцца дзверы ў суседні пакой, справа — на кухню, прама дзверы на двор, якія відаць, калі адхінаецца парцьера. На левай сцяне — ходзікі. Пад ходзікамі сямейныя фатаграфіі. Пры / сцяне засланы ложак. Управа ад ложка, пры задняй сцяне,— шафа для адзення. Пасярэдзіне пакоя стол.</p>
<p>Таня высоўвае з-пад ложка куфэрак, адчыняе, дастае піянерскі гальштук. Завешвае фіранкай акно. Глядзіць на гадзіннік. Завязвае гальштук і глядзіцца ў люстэрка, якое стаіць на акне. Распраўляе гальштук.</p>
<p>Уваходзіць Алена. Таня аглядаецца, але не пакідае свае работы.</p>
<p> </p>
<p>Алена. Што гэта ты надумала?</p>
<p>Таня. Гальштук завязваю.</p>
<p>Алена. Не трэба гэтага рабіць.</p>
<p>Таня. Трэба. Каб заўсёды помніць, што я піянерка.</p>
<p>Алена. Бачыла, як на рынку людзей вешалі?</p>
<p>Таня. А я не баюся.</p>
<p>Алена. Храбрая вельмі. А чаго ж ты плакала?</p>
<p>Таня. Мне іх шкада было. І злосць на фашыстаў. Тады мы з Надзяй Андруковіч і пакляліся завязваць гальштук кожны дзень на пяць мінут, аж пакуль нашы не вернуцца.</p>
<p>Алена. Знімі ды схавай, я табе кажу.</p>
<p>Таня. Яшчэ... <i>(Глядзіць на гадзіннік.)</i> дзве мінуты.</p>
<p>Алена. А як прыйдзе немец?</p>
<p>Таня. А я яму ў рыла.</p>
<p>Алена <i>(смяецца)</i>. Якая ж ты яшчэ дурная!</p>
<p>Бразнулі дзверы. Таня бяжыць у бакоўку. Праз хвіліну з дзвярэй вытыркаецца яе галава.</p>
<p>Алена <i>(расхінае парцьеру)</i>. Гэта ты?</p>
<p>Барута <i>(уваходзіць і аддае ёй гавяджую нагу з капытом)</i>. На, халоднае зварыш.</p>
<p>Таня. Халоднае! Халоднае! <i>(Плешча ў далоні)</i>.</p>
<p>Алена. Беднае дзяўчо. Як быццам і ў вочы ніколі не бачыла.</p>
<p>Таня. Яно смачненькае.</p>
<p>Алена. Цяпер і бульба з мундзірамі смачненькая. <i>(Да мужа.)</i> Зарабіў, мусіць, нешта?</p>
<p>Барута. Вагон дроў разгрузілі ўтрох.</p>
<p>Вікця <i>(уваходзіць)</i>. Што тут за радасць такая?</p>
<p>Барута. Радасць вялікая. Гавяджы капыт дастаў.</p>
<p>Алена. А гавядзіну фашысты жаруць.</p>
<p>Барута. Цэлымі эшалонамі вывозяць. Бачыў сёння.</p>
<p>Алена. Хіба мы думалі калі, што дабро, набытае нашым мазалём, будуць спажываць злыдні? Што савецкую зямлю будуць таптаць гэтыя фашысцкія вырадкі?</p>
<p>Барута. Крыўда. Вялікая крыўда. Ну, але прыйдзе на іх пагібель.</p>
<p>Таня. А Вікця...</p>
<p>Вікця. Што — Вікця?</p>
<p>Таня. Ты ж ім служыш.</p>
<p>Вікця. Што б ты ела, каб я не служыла?</p>
<p>Таня. Мама, ты не давай мне таго пайка, што яна прыносіць. Я есці не буду.</p>
<p>Алена. Таня! Што гэта ты гаворыш!</p>
<p>Таня <i>(да Вікці)</i>. Камсамолка, як табе не сорам!</p>
<p>Вікця <i>(пакрыўджаная да слёз)</i>. Тата, растлумач ты гэтай дурніцы.</p>
<p>Алена. А як Вікцю ў Германію хацелі пагнаць, дык, нябось, плакала.</p>
<p>Барута. Ты, Танюша, дарэмна Вікцю пакрыўдзіла. Яна не фашыстам служыць, а людзям. Хворых лечыць. Гэта ж нашы людзі, нашто ж каб яны паміралі?</p>
<p>Таня. Паліцаяў яна лечыць.</p>
<p>Барута. Тут яна нічога зрабіць не можа. Калі адмовіцца, дык яе арыштуюць. Але ж паліцаяў там адзінкі, а больш такія людзі, як я ды твая мама.</p>
<p>Вікця. Тата, можа, і для цябе нядобра, што я там працую?</p>
<p>Барута. Я б табе сказаў.</p>
<p>Вікця. Твае таварышы могуць пра цябе дрэннае падумаць. Лепш, калі я не буду лічыцца тваёю дачкою.</p>
<p>Алена. Як гэта так?</p>
<p>Вікця. Я ваша кватарантка. Так лепш будзе.</p>
<p>Алена. Невядома, што ты выдумала.</p>
<p>Барута <i>(задумаўся)</i>. Можа, і лепш. І не ў табе тут справа. Я таксама злажыўшы рукі сядзець не буду, і ўсяк можа быць. А раптам мяне схопяць. Тады і вас пацягнуць як радню. А так я — чужы чалавек. Кватарант, як ты кажаш. А гаспадыня кватэры — вось яна — Алена Сцяпанаўна Прымаковіч. І прозвішчы ў нас розныя.</p>
<p>Таня. А я хто?</p>
<p>Алена. А ты мая дачка.</p>
<p>Таня <i>(да Баруты)</i>. А цябе як я буду зваць?</p>
<p>Барута. Ну як ты будзеш зваць... Заві, напрыклад, дзядзька Мікіта.</p>
<p>Таня. Мікіта! Як смешна!</p>
<p>Барута. Пры людзях. Гэта будзе мая мянушка.</p>
<p>Алена <i>(нявесела)</i>. Вось мы і чужыя сталі. Хадзем, Танюша, паможаш мне бульбы начысціць. <i>(Алена і Таня выходзяць.)</i></p>
<p>Вікця <i>(падыходзіць да Баруты і абнімае яго за плечы)</i>. Татачка мой! Ты не крыўдзішся, што я ад цябе адраклася?</p>
<p>Барута. Не ты ў гэтым вінавата. Ды яно і лепш так. Мы ж дамовіліся.</p>
<p>Вікця. Не сумуй, татачка. Ты мне яшчэ раднейшы цяпер. <i>(Цалуе бацьку і выходзіць.)</i></p>
<p>Голас за акном. Пілы наразаць! Брытвы, ножніцы тачыць! Пілы наразаць! Брытвы, ножніцы тачыць! <i>(Адчыняюцца дзверы. Голас у пярэдняй.)</i> Можа, нажы павастрыць трэба?</p>
<p>Барута <i>(расхінае парцьеру)</i>. Заходзьце сюды,</p>
<p>Уваходзіць Рунец з тачылам.</p>
<p>Нож зусім вытупіўся. <i>(Дае Рунцу нож. Рунец круціць тачыла. Яны неўзаметку прыглядаюцца адзін да аднаго.)</i> Гэта вам не ўдалося выехаць? Ці вы наўмысля засталіся?</p>
<p>Рунец. Так прыйшлося. <i>(Вострыць. Прабуе пальцам лязо.)</i> А сам працуеш дзе?</p>
<p>Барута. Нідзе.</p>
<p>Рунец. Так мы тваю заяву і не паспелі разгледзець.</p>
<p>Барута. Яшчэ разгледзіце.</p>
<p>Рунец. Можа, ты і назад хацеў бы забраць, дык яна вывезена з партыйным архівам.</p>
<p>Барута. А нашто яе забіраць?</p>
<p>Рунец. Усяк бывае. Улада перамянілася.</p>
<p>Барута. Сумленне маЁне перамянілася.</p>
<p>Рунец. Добра і гэта.</p>
<p>Барута. А што нядобра?</p>
<p>Рунец. Нядобра тое, што некаторыя хочуць у зацішку перасядзець.</p>
<p>Барута. Гэта ты пра мяне?</p>
<p>Рунец. Пра некаторых.</p>
<p>Барута. То ты некаторым і кажы.</p>
<p>Рунец. Пакрыўдзіўся? Гэта крыўда мне падабаецца.</p>
<p>Барута. Я камуніст малады. Чакаю, што мне старэйшыя скажуць. У іх, напэўна, указанні ёсць.</p>
<p>Рунец. Ёсць такія ўказанні. Цэнтральны Камітэт даваў іх тым камуністам, якіх пакідаў у нямецкім тыле. Мы ведаем таксама выступленні кіраўнікоў нашай партыі. Асноўнае ўказанне — знішчаць ворага. Ёсць чуткі, што ў нашай вобласці нават дзейнічае абком, які ператварыўся ў падпольны. Дзей-ні-чае, разумееш? Нам, можа, не скора ўдасца звязацца з абкомам і ЦК, але гэта не значыць, што мы павінны сядзець склаўшы рукі.</p>
<p>Барута. Я гатоў рабіць тое, што мне скажуць. Скажуць страляць — буду страляць. Патраплю. У імперыялістычную вайну аддзяленнем камандаваў.</p>
<p>Рунец. Дзейнічаць трэба арганізавана.</p>
<p>Барута. А гэта вядома. Дык, напэўна ж, ёсць ужо якая-небудзь арганізацыя ў горадзе.</p>
<p>Рунец. Ёсць такая арганізацыя. Яна і ўзнімае на барацьбу ўсіх, каму нямецкае ярмо муляе карак, каму нязносна бачыць народ свой у фашысцкай няволі. Тут першая скрыпка належыць нам, камуністам. Нам жа і першая пятля, калі што якое. Хто гэтага баіцца, няхай лепш не блытаецца пад нагамі.</p>
<p>Барута. Якое заданне ты мне дасі?</p>
<p>Рунец. Вось хата твая мне падабаецца.</p>
<p>Барута. Хата нішто, толькі яна не мая. Я ў гаспадыні пакой наймаю.</p>
<p>Рунец. У зацішным месцы, падход зручны. Але калі не твая, то няма чаго і гаварыць.</p>
<p>Барута. А ты ўсё-такі пагавары з гаспадыняй.</p>
<p>Рунец. Ці варта?</p>
<p>Барута. Калі я кажу, дык ведаю.</p>
<p>Рунец. Хто тут яшчэ жыве?</p>
<p>Барута. У тым пакоі, супраць кухні, кабеціна маладая. Муж яшчэ перад вайной на граніцы загінуў.</p>
<p>Рунец. І як яна?</p>
<p>Барута. Можна не сумнявацца. Ды яна і дома рэдка бывае. У бальніцы працуе.</p>
<p>Рунец. Ручаешся?</p>
<p>Барута. Ручаюся.</p>
<p>Рунец. Пакліч гаспадыню.</p>
<p>Барута. Алена Сцяпанаўна! Зайдзіце сюды на хвілінку.</p>
<p>Алена ўваходзіць.</p>
<p>Рунец. Можа, нажы павастрыць трэба?</p>
<p>Алена. Не, не трэба. У мяне вось кватарант майстар на гэта.</p>
<p>Барута. У гэтага чалавека ёсць другая справа да вас. А чалавек гэты — наш.</p>
<p>Алена. Якая ж у вас справа да мяне?</p>
<p>Барута. Кватэра ваша яму падабаецца.</p>
<p>Рунец. Зацішная. Тут бы добра і сабрацца добрым людзям.</p>
<p>Алена. Добрым — чаму ж не сабрацца. Гэта як дзядзька Мікіта скажа. Пакойчык яго.</p>
<p>Рунец. З дзядзькам <i>(падкрэслена)</i> Мікітам мы дамовіліся, але я хачу папярэдзіць, што і для вас тут вялікая небяспека. Калі немцы даведаюцца...</p>
<p>Алена. А вы ж не зважаеце на гэта...</p>
<p>Рунец. Мая справа такая.</p>
<p>Алена. Дык, можа, і мая такая самая. Ва ўсіх савецкіх людзей цяпер адна справа.</p>
<p>Рунец. Можа, калі і прыхаваць што прыйдзецца, дык, думаю, не адмовіце?</p>
<p>Алена. Што, напрыклад?</p>
<p>Рунец. Коўдру, ватоўку якую-небудзь. У лесе ж нашы людзі ёсць... А часамі і стрэльбу.</p>
<p>Алена. Людзей хаваем, дык і гэта можна. Надоечы з гета адзін знаёмы ўцёк, дык тры дні ў нас у склепе сядзеў, пакуль у лес не пераправілі.</p>
<p>Рунец. Дзякуй, Алена Сцяпанаўна. То я і пайду ўжо.</p>
<p>Алена. Пачакайце. Вунь валакуцца ірады. Як у вас з дакументамі?</p>
<p>Рунец. Дакументы ёсць, але лепш не сустракацца.</p>
<p>Алена. То лезьце на вышкі.</p>
<p>Алена і Рунец выходзяць. Барута бярэ нож і пачынае вастрыць.</p>
<p>Уваходзяць немец і паліцэйскі.</p>
<p>Паліцэйскі. Дома сядзіш, лынды б’еш.</p>
<p>Барута. Не сяджу, а стаю, і не лынды б’ю, а нож вастру.</p>
<p>Паліцэйскі. Чаму на работу не ідзеш?</p>
<p>Барута. А гэта хіба не работа?</p>
<p>Немец. На завод. На чыгунка.</p>
<p>Барута. Гэта ён няхай ідзе <i>(паказвае на паліцэйскага)</i>, а я стары.</p>
<p>Паліцэйскі. Пагавары ў мяне.</p>
<p>Барута <i>(немцу)</i>. Альтэ. Альтэ. <i>(Торкае сабе пальцам у грудзі.)</i></p>
<p>Немец. Пас!</p>
<p>Барута. Пашпарт? Калі ласка! <i>(Дастае пашпарт.)</i> Во! Год нараджэння — тысяча восемсот восемдзесят.</p>
<p>Немец <i>(уважліва разглядае пашпарт і аддае Баруту. Да паліцэйскага)</i>. Форт!</p>
<p>Немец і Паліцэйскі выходзяць.</p>
<p>Барута. Здохне ваш фюрэр, пакуль я на яго буду працаваць. <i>(За парцьеру.)</i> Злазь, пайшлі ўжо!</p>
<p>Рунец <i>(уваходзіць)</i>. Чаго ім трэба?</p>
<p>Барута. Дурняў шукаюць. Ідзі на завод працаваць. А я ім пашпарт тыц у зубы. <i>(Паказвае Рунцу пашпарт.)</i></p>
<p>Рунец. Гэта ты такі стары?</p>
<p>Барута. Для іх — стары. З дзевяткі зрабіў васьмёрку і зразу пастарэў на дзесяць гадоў.</p>
<p>Рунец. Мастак. Будзем гэта мець на ўвазе. Яны ў які бок пайшлі?</p>
<p>Барута. У той.</p>
<p>Рунец. То я ў гэты. Бывай. <i>(Мнагазначна.)</i> Хутка спаткаемся. А пакуль што — вось, пачытай. <i>(Вымае з кішэні некалькі зялёных лістовак і дае Баруту.)</i> І таварышам дай, каго добра ведаеш. <i>(Выходзіць.)</i></p>
<p> </p>
<h4><a id="chapter3"></a>Карціна другая</h4>
<p>Бальніца. Палата на тры ложкі. На адным ляжыць хворы ў непрытомнасці. Дыханне з хрыпам вырываецца з яго грудзей. На другім — Кузьмін. Адзін ложак пусты. Кузьмін, прыўзняўшыся на локаць, нецярпліва паглядае на дзверы. Уваходзіць Вікця ў бальнічным халаце.</p>
<p>Кузьмін <i>(адкінуўся на падушку)</i>. Ну, нарэшце!</p>
<p>Вікця. Цярплівасці больш, малады чалавек! <i>(Падыходзіць да ложка.)</i> Як тэмпература?</p>
<p>Кузьмін <i>(ківае галавой на столік)</i>. Нармальная.</p>
<p>Вікця <i>(бярэ са століка тэрмометр, глядзіць)</i>. Усё ж такі... Трэба было б яшчэ паляжаць.</p>
<p>Кузьмін. Адзін такі паляжаў ужо.</p>
<p>Вікця <i>(з апаскай паглядзела на суседні ложак)</i>. Не прыходзіў да памяці?</p>
<p>Кузьмін. Не.</p>
<p>Вікця. Сяргеева выдаў наш загадчык гаспадаркі.</p>
<p>Кузьмін. О гадзіна! Я яго прыкончу.</p>
<p>Вікця. Не дурыцеся!</p>
<p>Кузьмін. Чалавека якога загубіў!</p>
<p>Вікця. Вам раней трэба на ногі стаць.</p>
<p>Кузьмін. Гэта я магу. <i>(Становіцца на ногі.)</i> Вось ужо стаю.</p>
<p>Вікця. Трымаючыся за ложак.</p>
<p>Кузьмін. Калі ласка! <i>(Накульгваючы, робіць некалькі крокаў.)</i></p>
<p>Вікця. Поўзаць можаце сяк-так.</p>
<p>Кузьмін. Ці хутка вы мяне выпусціце?</p>
<p>Вікця. Відаць, хутка.</p>
<p>Кузьмін. Ад каго гэта залежыць?</p>
<p>Вікця. Больш за ўсё ад яго. <i>(Ківае галавой на цяжка хворага.)</i></p>
<p>Кузьмін <i>(здзіўлены)</i>. Ад яго? Ён жа пры смерці.</p>
<p>Вікця. У гэтым і ўся справа.</p>
<p>Кузьмін. Не разумею.</p>
<p>Вікця. Хутка зразумееце. Кладзіцеся ў пасцель. Зараз сюды зойдзе Міхаіл Фёдаравіч, а з ім немец, капітан Пельцэр. Што я буду гаварыць, вы не пярэчце.</p>
<p>Кузьмін кладзецца ў пасцель.</p>
<p>Кузьмін. У вас ёсць які-небудзь план?</p>
<p>Вікця. Вы прозвішча суседа ведаеце? <i>(Ківае на цяжкахворага.)</i></p>
<p>Кузьмін. Ведаю. Шуляк.</p>
<p>Вікця. Хто ён такі і адкуль?..</p>
<p>Кузьмін. Вы мне гаварылі пра яго.</p>
<p>Вікця <i>(садзіцца на край яго ложка)</i>. Можа, вам прыйдзецца ім пабыць.</p>
<p>Кузьмін. Паліцаем?</p>
<p>Вікця. Нібыта.</p>
<p>Кузьмін. А вам гэта не пагражае?</p>
<p>Вікця. Вайна ўсім пагражае.</p>
<p>Кузьмін. Я не хачу, каб праз мяне вы на шыбеніцу трапілі.</p>
<p>Вікця. Я гэта раблю не толькі дзеля вас.</p>
<p>Кузьмін бярэ яе руку, гладзіць, падносіць да губ.</p>
<p>Не трэба.</p>
<p>Кузьмін. Чаму? Вам непрыемна?</p>
<p>Вікця. Не час цяпер.</p>
<p>Кузьмін. Таго часу можна і не дачакацца.</p>
<p>Вікця. У мяне такое адчуванне, як быццам я злачынства раблю.</p>
<p>Кузьмін. Страшэннае злачынства.</p>
<p>Вікця. Ну як жа! Бяда такая, людзі гінуць, а нам глупства на ўме.</p>
<p>Кузьмін. Гэта глупства апета паэтамі ўсіх часоў.</p>
<p>Вікця. Я не так сказала. Не глупства, вядома. Я яшчэ не ведаю, наколькі гэта сур’ёзна... для нас з вамі. Толькі для нас з вамі. Дык хіба ж мы можам са сваімі пачуццямі адгарадзіцца ад усяго? Вы там як сабе хочаце — хоць жывіце, хоць памірайце,— а нам не да гэтага: у нас каханне.</p>
<p>Кузьмін задумаўся.</p>
<p>Што ж вы маўчыце?</p>
<p>Кузьмін. А я вось... не адчуваю сябе злачынцам.</p>
<p>Вікця. Вы — справа іншая. Вы ваявалі, смерці ў вочы не раз глядзелі, кроў пралілі. Вы — паўнацэнны савецкі чалавек. А я вось пад нямецкай уладай працую. Прыйдуць нашы, спытаюцца: «А ты што рабіла ў гэты цяжкі час?» — «А я лётчыка савецкага кахала». Добра хоць, што не нямецкага, але наўрад ці палічаць мне гэта за подзвіг.</p>
<p>Кузьмін. Калі чалавек жыццём рызыкуе за добрую справу, дык гэта, напэўна, подзвіг?</p>
<p>Вікця <i>(пачуўшы на калідоры галасы)</i>. Ідуць. <i>(Устае і папраўляе пасцель.)</i></p>
<p>Уваходзяць Міхаіл Фёдаравіч і Пельцэр, у якога з-пад халата відаць нямецкая уніформа.</p>
<p>Пельцэр (<i>глядзіць у паперку)</i>. Кузьмін Аляксандр Ільіч — каторы?</p>
<p>Вікця. Вось гэты. <i>(Паказвае на Шуляка.)</i></p>
<p>Міхаіл Фёдаравіч здзіўлена глядзіць на яе з-за Пельцэра і паціскае плячамі.</p>
<p>Пельцэр. Я хацеў бы з ім пагаварыць.</p>
<p>Вікця. На жаль, гэта немагчыма, пан капітан. Ён у непрытомнасці.</p>
<p>Пельцэр <i>(раскрывае хворага, заглядае яму ў твар)</i>. Як ён да вас трапіў?</p>
<p>Вікця. На вуліцы падабралі... цяжкараненага.</p>
<p>Пельцэр <i>(да Міхаіла Фёдаравіча)</i>. Гэта праўда?</p>
<p>Міхаіл Фёдаравіч. Гэта было так. І дакумент адзін пры ім быў.</p>
<p>Пельцэр. Калі ён будзе магчы гаварыць, вы мне паведаміце.</p>
<p>Вікця. Ён у безнадзейным стане.</p>
<p>Міхаіл Фёдаравіч <i>(падыходзіць да хворага, мацае пульс)</i>. Да вечара наўрад ці дацягне.</p>
<p>Пельцэр. У той дзень, як вы яго палажылі, недалёка ад горада быў збіты савецкі самалёт. Два лётчыкі выкінуліся з парашутамі. Вельмі магчыма, што гэта адзін з іх. Вы яго прытулілі. <i>(Да Вікці.)</i> Вось вы.</p>
<p>Вікця. Што за прыемнасць прытульваць мерцвяка?</p>
<p>Пельцэр. А каго б вы прытулілі?</p>
<p>Вікця. Ва ўсякім разе не труп.</p>
<p>Пельцэр. А наогул вы гэта можаце?</p>
<p>Вікця. Калі хто таго заслугоўвае.</p>
<p>Пельцэр. Ая магу заслужыць?</p>
<p>Вікця. Паспрабуйце.</p>
<p>Міхаіл Фёдаравіч дзівіцца з такіх яе паводзін, дакорліва ківае галавой.</p>
<p>Пельцэр. Як вас зваць?</p>
<p>Вікця. Вікторыя.</p>
<p>Пельцэр. Вікторыя! Перамога, значыць. Такую перамогу я хацеў бы атрымаць.</p>
<p>Вікця. Гэта перамога не так лёгка даецца.</p>
<p>Пельцэр. Скажыце, мілая перамога, вы не хочаце сёння са мной на танцы?</p>
<p>Вікця. А хворыя <i>(ківае на Шуляка)</i> няхай паміраюць?</p>
<p>Міхаіл Фёдаравіч. Сёння ніяк нельга.</p>
<p>Пельцэр (<i>да Вікці)</i>. А калі-небудзь?</p>
<p>Вікця. Калі-небудзь — паглядзім.</p>
<p>Пельцэр. Буду спадзявацца. <i>(Да Міхаіла Фёдаравіча.)</i> А наконт хворага папярэджваю: вы за яго галавой адказваеце.</p>
<p>Міхаіл Фёдаравіч. Ён у вашым распараджэнні, пан капітан. Рабіце з ім, што хочаце.</p>
<p>Пельцэр. Дзякую. Мёртвы ён мне не патрэбен.</p>
<p>Міхаіл Фёдаравіч. На жаль, мы не ў сілах вярнуць яму жыццё.</p>
<p>Пельцэр <i>(глядзіць у паперку)</i>. А ваша прозвішча?</p>
<p>Кузьмін. Шуляк, пан капітан.</p>
<p>Пельцэр. У паліцыі служыце?</p>
<p>Кузьмін. У паліцыі.</p>
<p>Пельцэр. Як жа гэта вас падстрэлілі?</p>
<p>Кузьмін. Ноччу, у часе аднае аперацыі.</p>
<p>Пельцэр. І як здароўе?</p>
<p>Кузьмін. Добра, пан капітан. Рана, можна сказаць, зажыла.</p>
<p>Вікця. Мы яго выпісваць збіраемся.</p>
<p>Пельцэр. А партызан вы цяпер не будзеце баяцца?</p>
<p>Кузьмін. Партызан! Мне б толькі дарвацца да іх.</p>
<p>Пельцэр <i>(задаволена ківае галавой)</i>. Я далажу пра вас каму належыць.</p>
<p>Кузьмін. Дзякую, пан капітан.</p>
<p>Пельцэр накіроўваецца да дзвярэй. У дзвярах ён паварочваецца, галантна кланяецца Вікці і выходзіць. За ім — Міхаіл Фёдаравіч.</p>
<p>Вікця <i>(уздыхае з палёгкай)</i>. Фу!</p>
<p>Кузьмін. Ну і ну!</p>
<p>Вікця. А пра лётчыка яны не забыліся. Майце на ўвазе.</p>
<p>Кузьмін. Няўжо вы сапраўды на танцы з ім пойдзеце?</p>
<p>Вікця. Яшчэ чаго не хапала.</p>
<p>Кузьмін. Вы так какетнічалі.</p>
<p>Вікця. Гора плача, гора скача, гора песенькі пяе.</p>
<p>Міхаіл Фёдаравіч <i>(уваходзіць усхваляваны)</i>. А-я-яй, Вікторыя Андрэеўна! Як жа вы так адважыліся?</p>
<p>Вікця. А што ж было рабіць, Міхаіл Фёдаравіч?</p>
<p>Міхаіл Фёдаравіч. А каб я не пацвердзіў вашай маны?</p>
<p>Вікця. Вы б загубілі чалавека.</p>
<p>Кузьмін. І не аднаго.</p>
<p>Міхаіл Фёдаравіч. Чаму ж вы рашылі, што я буду рызыкаваць жыццём?</p>
<p>Вікця. Бо я вас ведаю.</p>
<p>Міхаіл Фёдаравіч <i>(злосна)</i>. Ні чорта вы мяне не ведаеце. І я прашу без майго ведама маім жыццём не распараджацца.</p>
<p>Вікця <i>(весела падморгвае Кузьміну)</i>. Але ж цяпер позна ўжо пра гэта гаварыць.</p>
<p>Міхаіл Фёдаравіч. І трымалі вы сябе з ім вельмі вольна. Ён можа чорт ведае што падумаць.</p>
<p>Вікця. Няхай думае.</p>
<p>Міхаіл Фёдаравіч. Глядзіце, дагуляецеся. А гэтага <i>(паказвае на Кузьміна)</i> выпісаць! Зараз жа!</p>
<p>Вікця. Вядома. Праўда, ён яшчэ слаба ходзіць.</p>
<p>Міхаіл Фёдаравіч. Няхай хоць ракам поўзае. Аддаць яму дакументы Шуляка. А гэты... <i>(Ківае на Шуляка.)</i> Тут справа ясная... <i>(Выходзіць.)</i></p>
<p>Вікця. І куды ж вы пойдзеце? Ні кутка ў вас няма, ні знаёмых. Пагавару я са сваёй гаспадыняй. Можа, яна прытуліць, пакуль паправіцеся.</p>
<p> </p>
<h4><a id="chapter4"></a>Карціна трэцяя</h4>
<p>Кабінет начальніка следчага аддзела Нагеля.</p>
<p>Кунц. Чым вы можаце мяне парадаваць, пан маёр?</p>
<p>Нагель. Навін, якія б маглі вас парадаваць, пан палкоўнік, у мяне няма.</p>
<p>Кунц. А ў мяне ёсць для вас навіны. <i>(Вымае з папкі зялёную лістоўку.)</i> Вось! Палюбуйцеся!</p>
<p>Нагель. Гэта ў мяне ўжо ёсць, пан палкоўнік. <i>(Вымае такую ж лістоўку з верхняй шуфляды свайго стала.)</i></p>
<p>Кунц. Не высветлілі, дзе надрукавана?</p>
<p>Нагель. Яшчэ не ўдалося. Я ўстанавіў нагляд за гарадской друкарняй.</p>
<p>Кунц. А гэта вы бачылі? <i>(Вымае аб'яву акупантаў і разгортвае перад Нагелем.)</i> Вы ж па-руску чытаеце?</p>
<p>Нагель <i>(чытае)</i>. Брах-ня.</p>
<p>Кунц. Так па ўсім горадзе на аб’явах нямецкай улады. Штамп спецыяльны выразалі. А ёсць і горшыя рэчы. <i>(Вымае з папкі наступную паперу.)</i> Гэта загад камандавання, дзе ўпамінаецца імя фюрэра. Вы па-беларуску, здаецца, таксама чытаеце?</p>
<p>Нагель <i>(чытае па складах)</i>. Па-ца-луй-це свай-му фю-р-эру...</p>
<p>Кунц. Як вам гэта падабаецца?</p>
<p>Нагель. Мне гэта зусім не падабаецца, пан палкоўнік.</p>
<p>Кунц. На шашы, на трыццаць сёмым кіламетры, абстралялі грузавую машыну. Трох нашых салдат забілі, зброю і прадукты забралі.</p>
<p>Нагель. Я магу прадоўжыць гэты спіс, пан палкоўнік. З лагера знікла група палонных. З паліцэйскай казармы прапалі аўтамат і чатыры вінтоўкі.</p>
<p>Кунц. Як вы ўсё гэта расцэньваеце?</p>
<p>Нагель <i>(вымае з шуфляды і падае Кунцу паперку)</i>. Гэта вам сёе-тое растлумачыць.</p>
<p>Кунц. Партызанская прысяга. <i>(Чытае.)</i> «...і не палажу зброі да таго часу, пакуль родная беларуская зямля не будзе ачышчана ад нямецка-фашысцкай погані». Якое нахабства!</p>
<p>Нагель. Горш за ўсё, што гэта нахабства з кожным днём расце.</p>
<p>Кунц. Прыгледзеліся да вашай работы і рашылі, што не такі чорт страшны, як яго малююць.</p>
<p>Нагель. Нашу работу яны бачылі на рыначнай плошчы, калі іх прыяцелі матляліся на вяроўках. Яна не дае ім падставы так думаць.</p>
<p>Кунц. Усе гэтыя факты зараз жа будуць вядомы ў Берліне.</p>
<p>Нагель. Не абавязкова пра кожную дробязь у Берлін паведамляць.</p>
<p>Кунц. Без нас паведамяць. Ёсць прыяцелі, якія рады выслужыцца за наш кошт. І калі мы не прыдумаем чаго-небудзь незвычайнага, дык на ласку фюрэра нам няма чаго спадзявацца.</p>
<p>Нагель. Гэта ўсё гучыць як дакор у мой адрас, пан палкоўнік. Але ж вы помніце фразу з данясення гаўляйтэра фюрэру: «У Беларусі няма матэрыяльных і персанальных прадпасылак для стварэння мясцовага самакіравання». Гэта значыць, што тут вельмі цяжка знайсці людзей, якія б захацелі з намі працаваць.</p>
<p>Кунц. Калі мы будзем спадзявацца толькі на тых, хто захоча, дык лепш кінуць гэту работу.</p>
<p>Нагель. Вы мне прапануеце адстаўку?</p>
<p>Кунц. Я вам прапаную сур’ёзна займацца справай, маёр Нагель. Апрача добрай волі, ёсць яшчэ прымус, тэрор, жах, якія могуць працаваць на нас.</p>
<p>Нагель. Я раблю ўсё, што ў маіх сілах, пан палкоўнік.</p>
<p>Кунц. А вынікі? Дзе рука, якая накіроўвае ўсю гэту падрыўную работу? У вас пад носам, можа, падпольны гарком дзейнічае, а вы ўсё будзеце пра цяжкасці размаўляць.</p>
<p>Нагель. Што ў горадзе дзейнічае падпольная камуністычная арганізацыя, у гэтым я не сумняваюся.</p>
<p>Кунц. Дык што вы думаеце рабіць?</p>
<p>Нагель. Ёсць адна ідэя, пан палкоўнік.</p>
<p>Кунц. Што за ідэя?</p>
<p>Нагель. Пралезці ў гэту арганізацыю.</p>
<p>Кунц. Гэта хто ж пралезе? Вы, ці што?</p>
<p>Нагель. Мы.</p>
<p>Кунц. Паспрабуйце, а я пагляджу.</p>
<p>Нагель. Як вы ведаеце, у падвале гэтага дома сядзяць, праўдзівей, ляжаць некалькі камуністаў. Гэта тыя, што не паспелі ўцячы, а можа, наўмысна пакінуты для падрыўной работы. Усе яны адмаўляюцца, што ведаюць што-небудзь пра падпольную работу. На вочных стаўках адзін аднаго не прызнаюць.</p>
<p>Кунц. Білі?</p>
<p>Нагель. Трох забілі да смерці.</p>
<p>Кунц. Грубая работа. Трэба так біць, каб што-небудзь выбіць.</p>
<p>Нагель. Можа, вы, пан палкоўнік, хочаце глянуць на аднаго з іх? Вельмі цікавы экземпляр. Жывы яшчэ. Спецыяльна для вас пакінуў.</p>
<p>Кунц. Цікава.</p>
<p>Нагель <i>(націскае кнопку)</i>.</p>
<p>Уваходзіць салдат.</p>
<p>Прывесці сюды Шаўцова!</p>
<p>Салдат казырае і выходзіць.</p>
<p>Вось гэтага б нам уламаць. Але... А ўрэшце, ёсць некаторыя нечаканыя для яго акалічнасці... <i>(Вымае са стала танюсенькую шаўковую стужачку.)</i> у выглядзе вось гэтага дакумента.</p>
<p>Кунц <i>(разглядае дакумент)</i>. Гм... Вось якая штучка! Гэта яго сапраўднае прозвішча?</p>
<p>Нагель. Так. І подпісы на дакуменце таксама сапраўдныя.</p>
<p>Два салдаты ўводзяць пад рукі скатаванага Даніловіча.</p>
<p>Нагель. Падыходзьце бліжэй.</p>
<p>Даніловіч зрабіў некалькі крокаў і пахіснуўся.</p>
<p>Кунц <i>(падтрымаў яго пад локаць)</i>. Вось да якога стану вы сябе давялі, пан Шаўцоў.</p>
<p>Даніловіч рыўком адняў сваю руку і апусціўся ў крэсла.</p>
<p>Нагель. Вы ведаеце, хто перад вамі?</p>
<p>Даніловіч <i>(гаворыць з цяжкасцю, з доўгімі паўзамі)</i>. Мне... ўсё роўна.</p>
<p>Нагель. Гэта — шэф нашай установы, палкоўнік Кунц. Спадзяюся, чулі?</p>
<p>Даніловіч маўчыць.</p>
<p>Пан палкоўнік хоча з вамі гаварыць.</p>
<p>Даніловіч. Але... я з ім... не хачу.</p>
<p>Нагель. У яго ёсць некалькі пытанняў да вас.</p>
<p>Даніловіч. Перадайце яму... тое... што я вам сказаў.</p>
<p>Кунц. Вы рашылі абвастрыць нашы адносіны? Гэта не ў вашых інтарэсах.</p>
<p>Даніловіч. Аб маіх інтарэсах... не вам... меркаваць.</p>
<p>Кунц. Я мяркую, што ў вашых інтарэсах падумаць аб тым, ці варта аддаваць жыццё за безнадзейную справу.</p>
<p>Даніловіч. Усё абдумана... без вашай... дапамогі.</p>
<p>Кунц. Хутка будзе ўзята Масква.</p>
<p>Даніловіч. Не веру.</p>
<p>Кунц. Чаму? Гляньце, дзе фронт. <i>(Паказвае на карту.)</i></p>
<p>Даніловіч <i>(не глядзіць на карту)</i>. Таму што... веру... у сілу савецкага народа.</p>
<p>Кунц. Незалежна ад вашай веры, Маскву мы ўсё-такі хутка возьмем. І тады ўся справа, за якую вы змагаецеся, не варта будзе і ломанага гроша.</p>
<p>Даніловіч. Не лічу патрэбным... дыскусіраваць... на гэту тэму.</p>
<p>Нагель. Дарэмна, пан Даніловіч. <i>(Падкрэслена.)</i> Даніловіч, а не Шаўцоў, як вы сябе называеце. Вось! <i>(Расцягвае перад вачамі стужачку.)</i> Пазнаяце? З гэтым вас паслалі сюды. <i>(Чытае.)</i> «...Выполняет поручение ЦК КП(б) Белоруссии». Так што мы цяпер ведаем, хто вас паслаў, для чаго і хто вы такі.</p>
<p>Даніловіч. Тым... лепш. Значыць... ведаеце... з кім маеце справу.</p>
<p>Кунц. І гаварыць нам з вамі неабходна.</p>
<p>Даніловіч. Я ўсё... сказаў.</p>
<p>Кунц. Вы так па-дурному хочаце памерці?</p>
<p>Даніловіч. Вы... не можаце мяне... умярцвіць.</p>
<p>Кунц <i>(здзіўлена)</i>. Чаму?</p>
<p>Даніловіч. Я... бессмяротны.</p>
<p>Кунц <i>(яшчэ больш здзіўлены)</i>. Вось як!<i> (Жэстам паказвае Нагелю, што гэта вар'ят. Нагель адмоўна ківае галавой.)</i> Я вельмі лёгка мог бы даказаць, што вы памыляецеся. <i>(Бярэ ў рукі пісталет, які ляжыць на стале.)</i> Варта толькі націснуць.</p>
<p>Даніловіч. Справа... за якую мы... змагаемся... не памрэ. Значыць... і я... <i>(Ён траціць прытомнасць і падае з крэсла.)</i></p>
<p>Нагель. Вынесці!</p>
<p>Салдат ы выносяць Даніловіч а.</p>
<p>Кунц. Фанатык.</p>
<p>Нагель. Вы цяпер бачыце, пан палкоўнік, як мне лёгка з імі.</p>
<p>Кунц. Гэтага павесіць. Але не ўсе ж такія?</p>
<p>Нагель. Ёсць адзін, з якога можа выйсці толк. Праўда, без такіх паўнамоцтваў.</p>
<p>Кунц. Чаму вы думаеце, што з яго выйдзе толк?</p>
<p>Нагель. Заплакаў.</p>
<p>Кунц. Вы дабіліся ад яго чаго-небудзь?</p>
<p>Нагель. Не паспеў. Ён прытомнасць страціў. Цяпер ужо, напэўна, ачухаўся.</p>
<p>Кунц. Дык, можа, мы зараз і зоймемся ім?</p>
<p>Нагель. Можна. <i>(Націскае кнопку.)</i></p>
<p>Уваходзіць Салдат.</p>
<p>Прывесці сюды Скробата!</p>
<p>Салдат казырае і выходзіць.</p>
<p>Цяпер вам зразумела мая задума, пан палкоўнік?</p>
<p>Кунц. Яе яшчэ трэба ажыццявіць.</p>
<p>Два салдаты ўводзяць пад рукі скатаванага Скробата.</p>
<p>Нагель. Сядайце, пан Скробат.</p>
<p>Салдаты апускаюць Скробата ў крэсла.</p>
<p>Мы ў мінулы раз не скончылі нашай гутаркі.</p>
<p>Скробат. Я нічога гаварыць не буду.</p>
<p>Нагель. А мы будзем прасіць, каб вы гаварылі. Вы ведаеце, як мы ўмеем прасіць.</p>
<p>Скробат. Зноў катаваць! Забіце лепш адразу. Застрэльце або павесьце!</p>
<p>Нагель крадком падмаргнуў Кунцу.</p>
<p>Кунц. Бач, чаго захацеў! Можа, яшчэ пад наркозам вас на той свет адправіць, каб вы болю не адчулі?</p>
<p>Нагель. Дазвольце мне, пан палкоўнік.</p>
<p>Кунц ківае галавой.</p>
<p>Мы ведаем стойкасць камуністаў, пан Скробат. Што яны гатовы памерці за сваю справу, мы ў гэтым не раз пераконваліся. Але ці варта сама справа такой ахвяры? Можа, яна безнадзейная? Вы чалавек інтэлектуальна развіты, і я раіў бы вам падумаць пра гэта. Як вы думаеце, хто пераможа ў вайне?</p>
<p>Скробат. Не ведаю.</p>
<p>Кунц. А вы гляньце сюды. <i>(Паказвае на карту, на якой абазначана лінія фронту.)</i></p>
<p>Нагель. Дзе была лінія фронту, калі мы вас злавілі?</p>
<p>Скробат маўчыць.</p>
<p>Я вам напомню — на Дняпры. А сёння? Вунь дзе: пад самай Масквой.</p>
<p>Скробат. Напалеон нават у Маскве быў.</p>
<p>Нагель. Прыклад няўдалы. У Напалеона не было танкаў і самалётаў.</p>
<p>Кунц. Вам Сталін гаворыць, што справядлівасць на вашым баку і вы пераможаце. Але ж не заклінанне вырашае справу, а рэальная сіла, баявая тэхніка. Успомніце, што вашы кіраўнікі гаварылі перад вайной: «Ніводнага вяршка свае зямлі мы не аддадзім». І што ж, спраўдзілася гэта заклінанне? Палічыце, колькі вяршкоў ад Брэста да Масквы.</p>
<p>Нагель. Няўжо ў вас і пасля гэтага засталася яшчэ якая надзея на перамогу?</p>
<p>Кунц. Ён не такі наіўны. Адказнасць перад партыяй — вось што яго пужае. Але ж хутка не будзе ні вашай партыі, ні самога Сталіна. Можаце лічыць, што іх ужо няма. Вы вольны распараджацца сваім лёсам, не баючыся ніякай адказнасці.</p>
<p>Скробат. Чаго вы ад мяне хочаце?</p>
<p>Нагель. Вельмі нямнога.</p>
<p>Кунц. Вы будзеце весці падрыўную работу супраць нямецкіх захопнікаў.</p>
<p>Нагель. Магчыма, што існуе падпольны гарком ці іншая камуністычная арганізацыя. Вам трэба туды ўвайсці.</p>
<p>Кунц. Не выклікаючы падазрэння.</p>
<p>Нагель. Возьмеце на ўлік усіх камуністаў горада.</p>
<p>Скробат. Я не магу гэтага зрабіць.</p>
<p>Кунц. Чаму?</p>
<p>Скробат. Я беспартыйны.</p>
<p>Кунц <i>(да Нагеля)</i>. Як беспартыйны?</p>
<p>Нагель. Мы пра гэта ведаем. Але выключылі вас з партыі пасля таго ўжо, як пачалася вайна.</p>
<p>Кунц. За што выключылі?</p>
<p>Нагель. Не выканаў партыйнага задання. Яму даручылі эвакуіраваць завод, а ён збег. Але адбылося гэта не тут. Тут пра гэта ніхто не ведае.</p>
<p>Кунц. А калі б і сустрэўся хто, можна сказаць, што выключэнне было памылковым. Памылка выпраўлена.</p>
<p>Нагель <i>(паказвае Скробату дакумент Даніловіча)</i>. З такім дакументам давер’е вам забяспечана.</p>
<p>Кунц. Нашы спецыялісты зробяць якраз такі.</p>
<p>Скробат. Я не даваў вам згоды.</p>
<p>Кунц. Я ж казаў, што ён баіцца адказнасці.</p>
<p>Скробат. Апрача адказнасці ёсць яшчэ сумленне. Звычайнае чалавечае сумленне.</p>
<p>Нагель. Сумленне — гэта нешта вельмі неакрэсленае. Логіка, дарагі мой, логіка! Вось чым трэба кіравацца ў жыцці.</p>
<p>Кунц. У вас ёсць сям’я?</p>
<p>Скробат. Была.</p>
<p>Нагель. Ваша сям’я жывая.</p>
<p>Скробат. Цешыце, каб я больш згаворчывы быў.</p>
<p>Нагель. Жонка ваша завецца Жэня, сын — Валерык, дачка — Надзя. Жывуць у вёсцы, у сястры вашай жонкі.</p>
<p>Скробат <i>(усхваляваны)</i>. Сапраўды жывыя!</p>
<p>Нагель. І здаровыя. Не турбуйцеся, мы іх без увагі не пакінем.</p>
<p>Скробат. І іх таксама... будзеце катаваць?</p>
<p>Кунц. Іх лёс залежыць ад вас.</p>
<p>Скробат сядзіць прыгнечаны.</p>
<p>Нагель. Выгляд у вас няважны. Мы дадзім вам адпачыць, каб гэта ўсё зажыло. Ногці чорныя. Гэта вынік...</p>
<p>Скробат. Вашай шчырай размовы са мной.</p>
<p>Нагель. Мае хлопцы незнарок дзвярамі прыціснулі? Глупства, новыя нарастуць. Жыць будзеце ў аднае цікавай жанчыны. Яна піражкамі гандлюе і вас падкормліваць будзе. Часамі будзеце ездзіць з намі да знаёмых у госці. А каб вас не пазналі, будзеце надзяваць вось гэту штуку. <i>(Дастае з шафы чорны плашч з капюшонам, у якім прарэзаны дзіркі для вачэй.)</i> Гэта вельмі зручна. <i>(Надзявае на сябе плашч.)</i> Вы яго бачыце, а ён вас не.</p>
<p>Скробат <i>(з жахам).</i> Я не хачу быць здраднікам!</p>
<p>Кунц <i>(раззлаваны)</i>. Асёл.</p>
<p>Нагель. Вам жа пан палкоўнік растлумачыў, што здраджваць няма каму.</p>
<p>Скробат. Я не магу! Не патрабуйце ад мяне гэтага!</p>
<p>Кунц і Нагель пераглянуліся.</p>
<p>Кунц. Чорт з ім, няхай здыхае.</p>
<p>Нагель. Мае хлопцы яшчэ пагавораць з ім. <i>(Звоніць.)</i></p>
<p>Скробат. Забіце мяне тут! Я не пайду адгэтуль.</p>
<p>Нагель. Выведуць.</p>
<p>Скробат. Вырадкі фашысцкія! Сабакі шалёныя. І Гітлер ваш — сабака. Паздыхайце вы ўсе разам з ім.</p>
<p>Кунц хапае са стала пісталет. Нагель падае яму знак.</p>
<p>Кунц <i>(апускае пісталет і, усміхаючыся, ківае Скробату пальцам)</i>. Не выйдзе.</p>
<p>Нагель. Правакацыя не ўдалася.</p>
<p>Кунц. Лёгкай смерцю ты не памрэш.</p>
<p>Уваходзяць два салдаты.</p>
<p>Нагель. Паўтарыць!</p>
<p>Салдаты хапаюць Скробата пад рукі.</p>
<p>Скробат <i>(супраціўляючыся, хапаецца за стол, за крэслы)</i>. Забіце мяне! Я не пайду. Забіце мяне!</p>
<p>Кунц <i>(Нагелю)</i>. І наконт сям’і... таксама паклапаціцеся.</p>
<p>Салдаты цягнуць Скробата да дзвярэй.</p>
<p>Скробат <i>(з адчаем)</i>. Чакайце! пусціце, я нешта хачу сказаць.</p>
<p>Нагель дае знак, салдаты адпускаюць Скробата, і ён, знясілены, асядае на падлогу.</p>
<p>Нагель. Я вас слухаю.</p>
<p>Скробат. Дайце мне падумаць.</p>
<p>Нагель дапытліва глядзіць на Кунца.</p>
<p>Кунц. Няхай падумае.</p>
<p>Нагель <i>(салдатам)</i>. Завядзіце ў камеру. Не чапаць пакуль што.</p>
<p> </p>
<center>Заслона</center>
<p> </p>
<h3><a id="chapter5"></a>Акт другі</h3>
<p> </p>
<h4><a id="chapter6"></a>Карціна чацвёртая</h4>
<p>Кватэра Алены Прымаковіч. Дэкарацыя першай карціны. Алена сядзіць ля стала, папраўляе Таніна асенняе паліто. З суседняга пакоя ўваходзяць Барута і Кузьмін.</p>
<p>Барута <i>(Кузьміну)</i>. Зараз праверым. <i>(Да Алены.)</i> Пазнайце, Алена Сцяпанаўна, дзе тут падробка.</p>
<p>Алена. А нашто было яго падрабляць?</p>
<p>Кузьмін. Я не хачу насіць гэта паганае імя.</p>
<p>Барута. Як прачытаў у газеце, што Шуляка немцы ўзнагародзілі за верную службу...</p>
<p>Кузьмін. Мне той пашпарт цяпер і паказваць нельга было б.</p>
<p>Барута. Гэты смела можаш паказваць. <i>(Да Алены.) </i>А вось два аўсвайсы. Пазнайце, каторы з іх падроблены.</p>
<p>Алена. Што вы ўсё мяне экзаменуеце!</p>
<p>Барута. Гэта я сябе экзаменую.</p>
<p>Алена <i>(разглядае пропускі)</i>. Дайце самому таму, што падпісваў, дык і ён не распазнае.</p>
<p>Барута. То-та ж. Тут тонкасць патрэбна. Пазнаюць, што падроблены, і прапаў чалавек. А так патрэбуюць: «Форцайген зі!» — «Бітэ. Калі ласка». Подпіс, пячатка, усё як мае быць! Пяць дзён сядзеў, пакуль выразаў. Вось яна. <i>(Вымае з кішэні пячатку.)</i></p>
<p>Кузьмін. А бланкі ж вы не самі робіце?</p>
<p>Барута. На гэта ёсць у мяне прыяцель адзін у гарадской управе. Паўкіло сала за кожны бланк дзярэ, сукін сын. <i>(Чуваць стук у дзверы. Барута прахінае трошкі парцьеру. Алене.) </i>Да цябе, відаць.</p>
<p>Кузьмін выходзіць за парцьеру. Барута ў суседні пакой.</p>
<p>Чэпік <i>(уваходзіць)</i>. Добры дзень.</p>
<p>Алена. Добры дзень. Што добрае скажаце?</p>
<p>Чэпік. Я чуў, што вы нажную машыну прадаяце.</p>
<p>Алена. Нажной няма. У нас толькі ручная.</p>
<p>Чэпік. Я рад, што трапіў куды трэба. Мне сказалі, што вы можаце дапамагчы.</p>
<p>Алена. Якая ж дапамога вам патрэбна?</p>
<p>Чэпік. Ёсць такі таварыш Братка. Мне б да яго. Тут мяне шукаюць.</p>
<p>Алена <i>(уважліва паглядзеўшы на Чэпіка)</i>. Калі шукаюць, то трэба дапамагчы. <i>(Гукае.) </i>Танюша!</p>
<p>Уваходзіць Таня.</p>
<p>Завядзі гэтага чалавека на рынак. Да тае цёткі, што гузікі прадае.</p>
<p>Таня <i>(Чэпіку)</i>. Добры дзень.</p>
<p>Чэпік. Добры дзень.</p>
<p>Таня <i>(аглядае Чэпіка з галавы да ног)</i>. Шэрая кепка, чорная ватоўка, зашмальцаваныя штаны, падраныя чаравікі... Пайшлі!</p>
<p>Чэпік <i>(усміхаецца)</i>. Баявая яна ў вас.</p>
<p>Таня. Як толькі адыдуся ад століка з гузікамі, вы зараз жа падыходзьце. Па вуліцы ідзіце за мной на дваццаць крокаў.</p>
<p>Чэпік <i>(да Алены)</i>. Дзякую. Бывайце здаровы.</p>
<p>Алена. Шчасліва дайсці.</p>
<p>Таня і Чэпік выходзяць.</p>
<p>Барута <i>(уваходзіць)</i>. Папаўненне?</p>
<p>Алена. Прыбывае патроху.</p>
<p>Барута. Пачакай, хутка вясна, яшчэ не тое будзе.</p>
<p>Рунец <i>(уваходзіць)</i>. Добры дзень.</p>
<p>Барута. Добры дзень.</p>
<p>Рунец вітаецца за руку з Барутам і Аленай.</p>
<p>Алена. Сядайце, таварыш Вусаты.</p>
<p>Рунец. А такі не пашкодзіць. На чатырох кватэрах быў, а яны ў розных канцах горада.</p>
<p>Алена. Можа, што добрае чуваць?</p>
<p>Рунец. Чуваць, Алена Сцяпанаўна. Такія гучныя навіны, што іх пачуе ўвесь горад і яго наваколле. Але... больш не пытайцеся, нічога не скажу. Вось яшчэ Цётка нешта важнае мае сказаць. Таварышы прыйдуць. Вуньі лесавік наш, Братка, прыехаў ужо. Сапраўдны шляхціц. Бурку аднекуль выкапаў.</p>
<p>Братка <i>(уваходзіць з торбай у руках)</i>. Добры дзень у хату.</p>
<p>Рунец. Здароў, ваша мосць.</p>
<p>Братка. Што, пазайздросціў? <i>(Ляпае рукой па бурцы.)</i> Гэта вам, гаспадынька. <i>(Дае Алене торбу.)</i></p>
<p>Алена. Што ж гэта такое?</p>
<p>Братка. Я чуў, што ваш кватарант без скаромнага вас пакінуў.</p>
<p>Алена. Я не вазьму. Самім есці нечага. Вы ж там у лесе парсюкоў не корміце.</p>
<p>Барута. Бярыце, Алена Сцяпанаўна. <i>(Бярэ ў рукі торбу і перадае Алене.)</i> Гэта ж колькі бланкаў можна выменяць на гэта сала.</p>
<p>Братка. Добрых хлопцаў вы нам прысылаеце.</p>
<p>Алена. Хіба ж гэта я? Да мяне іх таксама нехта прысылае.</p>
<p>Братка. Добрыя хлопцы, толькі без зброі некаторыя прыходзяць. А без зброі хто ён у нас? Дармаед.</p>
<p>Алена. Ёсць трошкі і зброі.</p>
<p>Братка. Дык трэба даставаць ды ў ход пускаць.</p>
<p>Алена. А як пераправіць? Пад паху ж не возьмеш. Фурманка патрэбна.</p>
<p>Братка. Фурманка — вунь яна. Фурман патрэбен. Я для такога грузу не падыходжу. І так тры разы запынялі, пакуль сюды прыехаў.</p>
<p>Рунец. Тут бы жанчыну, ды пажылую.</p>
<p>Алена <i>(зразумеўшы гэта як просьбу)</i>. Калі трэба дык трэба.</p>
<p>Братка. Вельмі трэба, Алена Сцяпанаўна.</p>
<p>Алена <i>(да Баруты)</i>. Пішыце аўсвайс, таварыш Мікіта. Еду на вёску барахло мяняць.</p>
<p>Барута выходзіць.</p>
<p>Братка. Куды везці, я потым скажу.</p>
<p>Алена. Вікця пыталася, што ёй з медыкаментамі рабіць.</p>
<p>Братка. А ёсць?</p>
<p>Алена. Збірае патрошку. Кожны раз, як прыйдзе з бальніцы, дык і прынясе што-небудзь. Гляджу раз, нешта як быццам папаўнела дзяўчына. Пачала раздзявацца, а на ёй метраў дваццаць марлі накручана.</p>
<p>Братка. Гэта ўсЁнам патрэбна, гаспадынька.</p>
<p>Барута <i>(уваходзіць)</i>. Калі ласка.<i> (Дае Алене пропуск )</i></p>
<p>Рунец. Пакажыце. <i>(Разглядае дакумент.)</i> Не падкапаешся. <i>(Аддае Алене.)</i></p>
<p>Таня <i>(уваходзіць)</i>. Добры дзень.</p>
<p>Рунец. Добры дзень, Танюша.</p>
<p>Таня. Мама, я гузікі купіла.</p>
<p>Алена. Добра, дачушка. Пайдзі цяпер пагуляй ля варот. Калі што якое...</p>
<p>Таня. Дык я буду гукаць: «Мама, парсючок есці хоча». <i>(Выходзіць.)</i></p>
<p>Алена. Дык, можа, укладваць мне паможаце?</p>
<p>Братка. Камандуйце.</p>
<p>Алена. Вы, таварыш Мікіта, лезьце на вышкі, знімайце, што там ёсць. А вам <i>(звяртаецца да Браткі і Рунца)</i> я таксама дам работу.</p>
<p>Накульгваючы, уваходзіць Кузьмін.</p>
<p>Братка. Вось і яшчэ памочнік з'явіўся.</p>
<p>Алена. Мы без яго ўправімся.</p>
<p>Братка. Як ногі, салдат?</p>
<p>Кузьмін. Ногі зажываюць. З рукамі дрэнная справа.</p>
<p>Братка. А што такое?</p>
<p>Кузьмін <i>(паказвае рукі)</i>. Пустыя яны ў мяне. А з пустымі рукамі які ж я салдат?</p>
<p>Братка. Ах, вось што. Ідзі на склад і атрымай «ТТ». Можа, табе трэбаванне выпісаць?</p>
<p>Кузьмін. Сам здабуду. Пакуль што мне хоць бы фінку якую. Поскудзь адна тут поўзае. Друга майго выдаў фашыстам. Я пакляўся адпомсціць.</p>
<p>Братка. Святая клятва. Магу табе пазычыць для такой справы. <i>(Дае Кузьміну фінку.)</i></p>
<p>Кузьмін. Дзякую.</p>
<p>Алена. Выходзьце ў двор, я зараз. <i>(Усе выходзяць. Алена зараз жа варочаецца з Вікцяй.)</i> Апаражняй свае сховішчы. Пакуй у кошыкі, павязём у лес.</p>
<p>Вікця. Ты сама павязеш?</p>
<p>Алена. Мне гэта зручней, як каму другому.</p>
<p>Вікця <i>(абняла маці)</i>. Мамачка!</p>
<p>Алена. Трэба, дачушка. Дыхаць жа нельга, а не тое што жыць. <i>(Нейкі час яны стаяць моўчкі.)</i> Калі што якое, глядзі бацькі і Тані. Глядзіце адно аднаго. Саша нешта задумаў. Братка яму фінку даў. Хлопец ён гарачы, каб у бяду не трапіў. <i>(Выходзіць.)</i></p>
<p>Вікця вымае са сховішчаў і складае ў кошык вату, марлю, бінты, бутэлькі, бутэлечкі.</p>
<p>Кузьмін <i>(уваходзіць)</i>. Ты мяне клікала?</p>
<p>Вікця. Скажы, што ты надумаў?</p>
<p>Кузьмін. Я пакляўся знішчыць здрадніка. Ты гэта ведаеш.</p>
<p>Вікця. Баюся я за цябе.</p>
<p>Кузьмін <i>(абнімае яе за плечы)</i>. Шкадуеш трошкі?</p>
<p>Вікця. І шкадую. Ты ж мне не чужы.</p>
<p>Кузьмін. Харошая мая. <i>(Цалуе ў шчаку.) </i>За ўсіх ты баішся, толькі за сябе не баішся.</p>
<p>Вікця. Я здаровы чалавек, спрытней магу павярнуцца, а ты вось... кульгаеш яшчэ.</p>
<p>Кузьмін. А калі я не перастану кульгаць, дык гэты падлюга так і застанецца жыць?</p>
<p>Вікця. Цябе і прыкмеціць лёгка, і бегчы ты не можаш, калі што.</p>
<p>Кузьмін. А ты мне дапаможаш, дык усё добра будзе.</p>
<p>Вікця. Як жа я табе дапамагу?</p>
<p>Кузьмін. У цябе ёсць на гэта хуткая дапамога. Шафёр, ты казала, свой хлопец. Я прыеду на тэрыторыю бальніцы як санітар. Хуткая дапамога будзе напагатове.</p>
<p>Вікця. Ты, здаецца, нядрэнна прыдумаў.</p>
<p>Кузьмін. Сумленне мучыць, вось і думаю. Сяргеева сёння сніў.</p>
<p>Рунец <i>(уваходзіць)</i>. Дазволь, салдат, мне крыху пасакрэтнічаць.</p>
<p>Кузьмін выходзіць.</p>
<p>Як у цябе справы з фрыцам, пра якога ты мне расказвала?</p>
<p>Вікця. Ніякіх спраў у мяне з ім няма.</p>
<p>Рунец. Дарэмна. Трэба, каб былі.</p>
<p>Вікця. Што ж я павінна рабіць?</p>
<p>Рунец. Язык яму развязаць. Чары, чары трэба ў ход пускаць. Супраць жаночых чар і фашыст не ўстаіць. Дражніся, падбівай, каб больш балбатаў. Што-небудзь прабалбочацца, а ты на вус матай.</p>
<p>Вікця. Паспрабую.</p>
<p>Рунец. Абавязкова паспрабуй. <i>(Выходзіць.)</i></p>
<p>Вікця ўкладвае медыкаменты і выходзіць з кошыкам у двор. Праз хвіліну ўваходзіць Цётка.</p>
<p>Цётка. Няма нікога. Але ж Таня на варце, значыць, яны недзе тут.</p>
<p>Уваходзіць Страказа.</p>
<p>Страказа прыляцела, навіны прынесла. <i>(Вітаецца са Страказой.)</i></p>
<p>Страказа. Свежая зводка Саўінфармбюро.</p>
<p>Цётка. Ёсць чым людзей парадаваць?</p>
<p>Страказа. Ёсць. Пра нашы трафеі на Калінінскім фронце.</p>
<p>Цётка. О! Гэта трэба зараз жа ў газету. Давай сюды.</p>
<p>Страказа. Пакуль тая газета выйдзе. <i>(Аддае Цётцы матэрыял.)</i></p>
<p>Цётка. Цяпер хутчэй пойдзе справа. <i>(Таямніча.)</i> Сваю друкарню маем. <i>(Дастае з-за пазухі газету.)</i> Бачыла?</p>
<p>Страказа <i>(у яе загарэліся вочы)</i>. Якая вы маладзец, цётачка Нюра! <i>(Цалуе.)</i></p>
<p>Цётка. Не я адна.</p>
<p>Уваходзяць Рунец, Братка, Барута.</p>
<p>Рунец. Пакажы, пакажы! <i>(Усе разглядаюць газету.)</i> «Вынікі разгрому немцаў пад Масквой».</p>
<p>Братка. Шкада, што пазнавата. Каб гэтыя весткі месяцы на два раней.</p>
<p>Цётка. Затое грунтоўна. Не тое, што лістоўкі.</p>
<p>Рунец. Сам факт, што ў нямецкім тыле выходзіць савецкая газета, многа значыць.</p>
<p>Цётка. А яшчэ дакладваю: падрыўная група заданне выконвае. Узрыўчатка дастаўлена на месца. Пачуць павінны ў дзве пятнаццаць.</p>
<p>Рунец. Маладзец, Цётка. Цябе сёння гушкаць трэба.</p>
<p>Цётка. Пасля пагушкаеце, калі я вам яшчэ навіну скажу.</p>
<p>Рунец. Ну, ну!</p>
<p>Цётка. Да нас з Вялікай зямлі прыслалі адказнага работніка.</p>
<p>Рунец. Няўжо?</p>
<p>Цётка. Сама гаварыла з ім.</p>
<p>Братка. Трымайся, фашысцкая навалач!</p>
<p>Рунец. Як жа ты яго знайшла?</p>
<p>Цётка. Ён сам мяне знайшоў. Да вайны разы два начаваў у нас. Муж яго добра ведаў.</p>
<p>Рунец. Як яго прозвішча?</p>
<p>Цётка. Гэта ён сам вам скажа, калі палічыць патрэбным.</p>
<p>Таня <i>(стукае ў акно)</i>. Мама, парсючок есці хоча.</p>
<p>Усе занепакоіліся. Рунец і Братка вымаюць пісталеты.</p>
<p>Цётка. Гэта, мусіць, ён. Я сказала яму, як нас знайсці.</p>
<p>Мужчыны і Страказа выходзяць у суседні пакой. Цётка з-за парцьеры глядзіць у пярэднюю.</p>
<p>Скробат <i>(у пярэдняй)</i>. Ці ёсць хто ў хаце?</p>
<p>Цётка <i>(шырока расхінае парцьеру)</i>. Ёсць, ёсць. Міласці прашу к нашаму шалашу. <i>(Да астатніх.)</i> Выходзьце, таварышы! Гэта той, каго мы чакаем.</p>
<p>Рунец, Братка і Страказа выходзяць з суседняга пакоя.</p>
<p>Скробат. Гэта, наколькі я разумею, члены гаркома?</p>
<p>Рунец. Падпольнай арганізацыі.</p>
<p>Скробат. Вельмі прыемна. Давайце знаёміцца.</p>
<p>Прысутныя падыходзяць да Скробата і па чарзе паціскаюць руку.</p>
<p>Рунец. Вусаты.</p>
<p>Скробат. А сам бязвусы. Для кіраўніка яно б і не шкодзіла вусы загадаваць.</p>
<p>Рунец. Мы тут калектыўна кіруем, так што ўсе самі з вусамі.</p>
<p>Барута. Мікіта.</p>
<p>Братка. Братка.</p>
<p>Страказа. Страказа.</p>
<p>Скробат. А па-сапраўднаму?</p>
<p>Усе паглядзелі на Рунца.</p>
<p>Рунец. Мы ўмовіліся карыстацца мянушкамі.</p>
<p>Скробат. Гэта разумна. Тым больш што вы яшчэ не ведаеце, з кім маеце справу.</p>
<p>Рунец. Я вас ведаю.</p>
<p>Скробат. Адкуль?</p>
<p>Рунец. Бачыў на адной нарадзе, як вы выступалі.</p>
<p>Скробат. Была такая справа. Вось мой пашпарт.</p>
<p>Рунец <i>(чытае)</i>. «Нёманскі Антон Гаўрылавіч». Добрая ліпа.</p>
<p>Скробат. Але вы можаце запытацца, чаго гэтаму Нёманскаму тут трэба. Дайце ножык.</p>
<p>Братка дастае з кішэні складаны ножык і дае Скробату. Скробат адпорвае падкладку пінжака і дастае танюсенькую шаўковую стужачку.</p>
<p>Калі ласка!</p>
<p>Рунец <i>(бярэ ў рукі дакумент)</i>. Вось гэта ўжо не ліпа. <i>(Чытае.)</i> «Скробат Антон Іванавіч... Выконвае даручэнне ЦК КП(б) Беларусі». <i>(Перадае дакумент Братку.)</i></p>
<p>Братка. Подпіс знаёмы. І пячатка, усё як мае быць. <i>(Перадае Баруту.)</i></p>
<p>Барута. Важны дакумент. <i>(З пашанай аддае Скробату.)</i></p>
<p>Скробат. Як у вас тут справы?</p>
<p>Уваходзіць Таня.</p>
<p>Барута. Што ж ты пост пакінула?</p>
<p>Таня. Я на хвілінку, дзядзя Мікіта. На гадзіннік паглядзець.</p>
<p>Рунец. Ведаем мы твае хітрыкі. Прыйшла паглядзець, які гэта чужы дзядзька прыйшоў. <i>(Да Скробата.)</i></p>
<p>Гэта наша варта.</p>
<p>Цётка. Гэты дзядзька наш, Танюша, ты яго не бойся.</p>
<p>Скробат. Колькі ж табе гадоў, варта?</p>
<p>Таня. Дванаццаць.</p>
<p>Скробат. У школу ходзіш?</p>
<p>Таня. Не. Там трэба гаварыць «хайль Гітлер», а я піянерка.</p>
<p>Скробат. Ах ты разумніца якая! <i>(Прыцягвае Таню да сябе.)</i></p>
<p>Таня. А чаму ў вас ногці чорныя?</p>
<p>Скробат. Прыбіў мне адзін дурань. Дзвярамі.</p>
<p>Таня. Вось, мусіць, балела?</p>
<p>Скробат. Балела.</p>
<p>Таня. Чорны манікюр вам зрабілі. Я раз цвік забівала ды як стукнула малатком па пальцы, дык ногаць і счарнеў увесь. Больш за паўгода прайшло, пакуль новы вырас.</p>
<p>Скробат. Ну, ідзі ўжо на пост.</p>
<p>Таня выходзіць.</p>
<p>Рунец. Справы ў нас ідуць угору, таварыш Нёманскі. Народ заварушыўся.</p>
<p>Цётка. Асабліва пасля таго, як пад Масквой фашыстам далі па зубах.</p>
<p>Рунец. Вось і газету сваю выпусцілі.</p>
<p>Скробат <i>(бярэ ў рукі газету)</i>. Малайцы. <i>(Углыбляецца.)</i> Здорава.</p>
<p>Рунец. Хіба вы пра гэта не ведалі?</p>
<p>Скробат. Адкуль жа? Я вымушан быў па вёсках туляцца, пакуль вас знайшоў. <i>(Углыбляецца ў газету.)</i></p>
<p>Як жа цяпер...</p>
<p>Рунец. Што?</p>
<p>Скробат <i>(нарэшце авалодаўшы сабой)</i>. Як жа цяпер з бліцкрыгам будзе? Хваліліся, што вось-вось Маскву возьмуць.</p>
<p>Братка. Выходзіць, не хваліся, ідучы на раць.</p>
<p>Скробат <i>(адсоўвае газету)</i>. А што значыць «заварушыўся народ»?</p>
<p>Рунец. Бярэцца за зброю, патрабуе кіраўніцтва.</p>
<p>Братка. З таго часу, як пачала дзейнічаць падпольная арганізацыя, іначай справа пайшла. Людзі адчулі, што і тут жыве партыя, жыве савецкая ўлада.</p>
<p>Скробат. У горадзе ёсць якія-небудзь баявыя атрады?</p>
<p>Рунец. У горадзе няма, а вакол горада фарміруюцца шэсць атрадаў. Дзвесце пяцьдзесят чалавек толькі з горада паслалі мы туды за апошні час.</p>
<p>Скробат. Якая сувязь у нас з атрадамі?</p>
<p>Рунец. Праз сувязных. Яны і весткі дастаўляюць, і людзей выводзяць у лес.</p>
<p>Скробат. І ўдачна праходзяць такія аперацыі?</p>
<p>Рунец. Правалаў не было пакуль што.</p>
<p>Алена <i>(уваходзіць)</i>. Выбачайце, я на хвілінку. <i>(Праходзіць у суседні пакой.)</i></p>
<p>Цётка. Гэта гаспадыня хаты.</p>
<p>Скробат. Член партыі?</p>
<p>Рунец. Каб яна захацела ўступіць у партыю, я б за яе паручыўся.</p>
<p>Алена выходзіць з клункам у руках, павязаная цёплай хусткай. Братка непрыкметна махае ёй рукой: «Можаце ехаць».</p>
<p>Скробат. Куды ж гэта вы?</p>
<p>Алена <i>(паказвае клунак)</i>. Паеду барахло мяняць. <i>(Выходзіць.)</i></p>
<p>Скробат. Шмат камуністаў у горадзе?</p>
<p>Рунец. Шмат, а колькі, цяжка сказаць. Кожны з нас мае сувязь з групай таварышаў. Каля кожнага з гэтай групы свая група.</p>
<p>Скробат. Актыў свой трэба ведаць. Ёсць заданне лепшых людзей да ўзнагароды прадставіць. Прыйдзецца спісы пасылаць у адпаведныя органы. Цяпер адносна явачных кватэр. Вы многія з іх ведаеце, а я чалавек новы: магу сунуцца не туды, куды трэба.</p>
<p>Рунец. Явачныя кватэры мы вам пакажам.</p>
<p>Цётка. Прабачце, таварыш Нёманскі. Можа, вам што і крыўдным паказалася, але абставіны прывучылі нас да асцярожнасці.</p>
<p>Скробат. Я разумею. Вайна ў тыле ворага — справа небяспечная. За кожную памылку людзі жыццём расплачваюцца. Таму тут патрэбна ва ўсім дакладнасць, жалезная дысцыпліна і ніякай партызаншчыны, хоць мы і партызаны. Што да баявых аперацый, дык трэба перадаць камандзірам атрадаў, каб людзей дарэмна не губілі. Трэба сабрацца з сіламі, узброіцца, моцныя камандныя кадры падабраць, тады і эфект будзе. Кожную сур’ёзную аперацыю трэба ўзгадняць.</p>
<p>Братка. З кім?</p>
<p>Скробат. Ды вось з намі. <i>(Жэст у бок Рунца.)</i> Разам будзем абмяркоўваць.</p>
<p>Братка. Людзі рвуцца ў бой. Калі не даваць ім дзейнічаць, яны разыдуцца.</p>
<p>Скробат. А вы растлумачце, у чым справа.</p>
<p>Рунец <i>(глядзіць на гадзіннік)</i>. Хвіліначку, таварышы! <i>(З хваляваннем.) </i>У каго колькі часу?</p>
<p>Цётка. Я ўжо таксама непакоюся. У мяне дзевятнаццаць на трэцюю.</p>
<p>Страказа. Хлусіць ваш гадзіннік. Цяпер чатырнаццаць мінут.</p>
<p>Рунец. Гэта дакладна?</p>
<p>Страказа. Абсалютна дакладна. Сёння па маскоўскім радыё правярала.</p>
<p>Рунец, Цётка і Братка да нечага прыслухоўваюцца.</p>
<p>Рунец. Зараз павінны пачуць навіну.</p>
<p>Напружанае чаканне.</p>
<p>Цётка. Няўжо асечка?</p>
<p>Чуецца далёкі выбух.</p>
<p>Рунец. Ёсць! Віншую, таварышы!</p>
<p>Братка. Малайцы хлопцы.</p>
<p>Скробат <i>(няўцямна глядзіць на радасныя твары падпольшчыкаў)</i>. Гэта што? Дыверсія?</p>
<p>Рунец. На заводзе кацельня ўзляцела.</p>
<p>Братка. Выбачайце, не паспелі ўзгадніць.</p>
<p>Скробат. Дарэмна іранізуеце. Я выказаў не сваю асабістую думку.</p>
<p>Рунец. Нам цяпер лепш за ўсё разысціся.</p>
<p>Скробат. Ну, я рад, таварышы, што буду з вамі працаваць. Наступны раз пагаворым больш грунтоўна.</p>
<p> </p>
<h4><a id="chapter7"></a>Карціна пятая</h4>
<p>Пакой у кватэры Марыны. У пакоі стол, ложак, туалетны столік, крэслы.</p>
<p>Скробат <i>(адзін, ходзіць па пакоі.)</i> Вось і балансіруй, таварыш... Ды ўжо, мабыць, і не таварыш, а грамадзянін Скробат. І ці будзеш ты калі зноў таварышам? Хоць бы мне хто сказаў, што будзе далей... З краінай, з усім светам... І нікому душы не раскрыеш, не параішся. І тых страшна, і гэтых ужо страшна. Яшчэ і шкоды ніякай не зрабіў, а страшна. Цяжка гаварыць з імі, у вочы глядзець... Вось і круціся паміж нашымі і вашымі, пакуль галаву не скруціш.</p>
<p>Марына <i>(уваходзіць)</i>. Што ж ты піражкоў не ясі?</p>
<p>Скробат. Дзякую.</p>
<p>Марына. Не рыначныя. Для цябе спецыяльна пякла.</p>
<p>Скробат. Не хочацца.</p>
<p>Марына. Апетыт прапаў?</p>
<p>Скробат. І ў цябе прапаў бы на маім месцы.</p>
<p>Марына <i>(здзекліва)</i>. Цяжка табе, небарака. Хіба жонка развяселіць, як прыедзе.</p>
<p>Скробат. Я павінен убачыць яе сваімі вачамі. Пераканацца, што яна і дзеці жывыя. Я Нагелю паставіў такую ўмову.</p>
<p>Марына. Убачыш, а потым што?</p>
<p>Скробат. Не ведаю.</p>
<p>Марына. Думаеш, лягчэй табе стане ад гэтага?</p>
<p>Скробат. Наўрад.</p>
<p>Марына. Разамлееш пры жонцы, яшчэ горш будзе. Які ты слуга тады фюрэру?</p>
<p>Скробат. Я цябе аб адным прашу: ёй ні гуку пра гэта.</p>
<p>Марына. Разумею. Няхай яна думае, што ты цаца-хлопчык.</p>
<p>Скробат. Я хачу застацца ў яе вачах такім, якім яна ведала мяне дагэтуль.</p>
<p>Марына. Якая чулая душа ў здрадніка радзімы!</p>
<p>Скробат. Перастань, прашу цябе!</p>
<p>Марына. Калі ты д’ябал, дык анёльскае апярэнне табе не паможа.</p>
<p>Скробат. А ты?</p>
<p>Марына. Што — я?</p>
<p>Скробат. Служыш ім у сілу сваіх перакананняў?</p>
<p>Марына. У мяне няма перакананняў.</p>
<p>Скробат. За страх працуеш?</p>
<p>Марына. За грошы. Плацяць, дык і працую!</p>
<p>Скробат. А сумленне не мучыць?</p>
<p>Марына. Не адчуваю.</p>
<p>Скробат. Зайздрошчу. У мяне так не выходзіць.</p>
<p>Марына. І не выйдзе. Ідэйнасць... Будаўнік самага перадавога ў свеце грамадства, і раптам — такая службіца.</p>
<p>Скробат. Не здзекуйся.</p>
<p>Паўза.</p>
<p>Прасвету ніякага няма — вось што горш за ўсё.</p>
<p>Марына. Фюрэр цябе не забудзе. Купіш за яго срэбранікі маёнтак і будзеш жыць прыпяваючы.</p>
<p>Скробат. З такім мінулым?</p>
<p>Марына. Тады павесся.</p>
<p>Скробат. Думаў пра гэта. Волі не хапае.</p>
<p>Марына. Магу табе дапамагчы. Напішы запіску, што ў смерці сваёй просіш нікога не вінаваціць, а я цябе прыстрэлю. <i>(Бярэ ў рукі пісталет, які ляжыць на стале.)</i></p>
<p>Скробат. Не дурыся, ён зараджаны.</p>
<p>Марына. Магу ноччу, калі спаць будзеш, каб не страшна было.</p>
<p>Скробат. Не разумею, адкуль у цябе такая ўраўнаважанасць. У цябе што — мэта якая-небудзь ёсць у жыцці? Чаго ты прыехала сюды ўслед за немцамі?</p>
<p>Марына. Збяру грошай, адкрыю камерцыю. Вось і ўся мая мэта.</p>
<p>Скробат. Чым гандляваць будзеш?</p>
<p>Марына. Падумаю. Можа, вясёлы дом адкрыю.</p>
<p>Скробат. А ты можаш.</p>
<p>Марына. Магу, абы выгадна было.</p>
<p>Скробат. І сама, напэўна, будзеш гасцей прымаць.</p>
<p>Марына. Буду. За павышаную плату.</p>
<p>Скробат. Там жа маладзейшыя будуць.</p>
<p>Марына. Затое ў мяне вопыт. Май на ўвазе. Жонка ж не кожны тыдзень будзе прыязджаць да цябе.</p>
<p>Скробат. Да чаго ж ты цынічная асоба!</p>
<p>Марына. Нават цябе гэта шакіруе?</p>
<p>Скробат. Я не прывык чуць такое ад жанчыны.</p>
<p>Марына. А чаго мне цябе саромецца? Чым маё рамяство горшае за тваё?</p>
<p>Скробат. Гэта жахліва!</p>
<p>Марына. Прывыкай. Ці тое яшчэ сустрэнеш на сваім шляху. Не раз у чалавечую кроў рукі запэцкаеш.</p>
<p>Скробат. Я не кат.</p>
<p>Марына. А толькі здраднік. Цябе чаго паслалі ў іх арганізацыю?</p>
<p>Скробат. Каб я не даваў разгортвацца падпольнай барацьбе.</p>
<p>Марына. І табе гэта ўдаецца?</p>
<p>Скробат. Не заўсёды. Вось на заўтра назначан вывад у партызанскі атрад чатырнаццаці чалавек. І я не ведаю, як гэтаму перашкодзіць.</p>
<p>Марына. Вельмі проста: ты павінен іх выдаць.</p>
<p>Скробат. Іх усіх расстраляюць.</p>
<p>Марына. Не расстраляюць іх, дык расстраляюць цябе.</p>
<p>Скробат. Немцы пра гэта не будуць ведаць.</p>
<p>Марына. Дарэмна ты мне сказаў пра гэта.</p>
<p>Скробат. Чаму?</p>
<p>Марына. Я табе казала, што мне патрэбны грошы. Я тут магу зарабіць сёе-тое.</p>
<p>Скробат. Ты ж не ведаеш, калі і куды іх будуць выводзіць.</p>
<p>Марына. Ты мне скажаш пра гэта.</p>
<p>Скробат. Не скажу.</p>
<p>Марына. Калі я разам з імі і цябе выдам, дык мне яшчэ прыбавяць сёе-тое.</p>
<p>Скробат. Ты сапраўдная фашыстка. Усе іх метады пераняла.</p>
<p>Марына. Не лічу патрэбным абвяргаць.</p>
<p>Скробат. Кроў гэтых людзей будзе на тваім сумленні.</p>
<p>Марына. Калі табе ад гэтага лягчэй — калі ласка. Маё сумленне вытрымае. <i>(Бярэ ў рукі карандаш і паперу.)</i> На якую дарогу будуць выходзіць? Ну! Не ўздумай упірацца.</p>
<p>Скробат. На паўднёвы тракт.</p>
<p>Марына. Дзе зборны пункт?</p>
<p>Скробат. У вёсцы Мацеевічы.</p>
<p>Марына. Калі павінны там сабрацца?</p>
<p>Скробат. У чатыры гадзіны дня.</p>
<p>Марына. Гэта я цябе ратую ад расстрэлу.</p>
<p>Скробат. Гаспадары ведалі, куды паставіць мяне на кватэру.</p>
<p>Марына. Яны ведаюць, што я дапамагу табе ў цяжкую хвіліну. Сёння я ўжо дзве разумныя парады табе дала. Адзін раз, як расстацца з жыццём, а другі раз, як яго захаваць, паколькі ты за яго чапляешся.</p>
<p>Скробат. Дарэмна, відаць, чапляюся.</p>
<p>Марына. Прадчуваеш нядобрае?</p>
<p>Скробат <i>(з болем)</i>. Нашто яны мяне ў СД выклікаюць? Могуць жа свае ўбачыць.</p>
<p>Марына <i>(з іроніяй)</i>. Свае! Камуністы, ты хочаш сказаць.</p>
<p>Скробат. Ну, камуністы.</p>
<p>Марына. Чаго ж ты баішся, калі яны свае?</p>
<p>Скробат. Прыкончаць.</p>
<p>Марына. Гэта яны могуць. Утопяць у прыбіральні — і шыта-крыта.</p>
<p>Скробат. Брр!</p>
<p>Марына. Але калі ты ўжо закончаны д'ябал, дык выхад знойдзеш.</p>
<p>Скробат. Баюся, што адзін з іх бачыў ужо мяне, як я выходзіў з СД.</p>
<p>Марына. Між іншым, дзіўна, што табе не прыходзіць у галаву яшчэ адзін выхад.</p>
<p>Скробат. Які?</p>
<p>Марына. Перакінуцца на іх бок.</p>
<p>Скробат. Ты не ад шчырага сэрца наводзіш мяне на гэту думку.</p>
<p>Марына. Тады, ведаеш, што было б? У газетах з’явіўся б некралог, што такі-та, які верна служыў вялікай Германіі і новаму парадку, трапіў у рукі бандытаў. Побач — сапраўдныя твае дакументы і здымак, дзе ты мірна гутарыш з самім начальнікам СД. Ты, відаць, і не заўважыў, як цябе шчоўкнулі. Не, брат, раз ты стаў на гэты шлях, дык назад дарогі няма.</p>
<p>Скробат. У мяне ёсць да цябе адна просьба.</p>
<p>Марына. Слухаю.</p>
<p>Скробат. Мне патрэбна пісьмо з турмы, напісанае жаночым почыркам. На выпадак, калі ён мяне пазнаў...</p>
<p>Марына. Паслуга невялікая, магу зрабіць. <i>(Глядзіць у акно.)</i> Вунь, мусіць, твая ненаглядная ідзе. Яна ўзліе бальзам на тваю пакутную душу. З клункам. Задзірае галаву, нумар дома разглядае. Пацан у цябе ёсць?</p>
<p>Скробат. Ёсць.</p>
<p>Марына. І ён з ёю.</p>
<p>Скробат падыходзіць да акна.</p>
<p>У двор ужо зайшлі.</p>
<p>Скробат <i>(апранае пінжак, глядзіцца ў люстэрка)</i>. Ты, можа, выйшла б куды-небудзь на гэты час?</p>
<p>Марына. Іду. Мне загадана стварыць спрыяльныя ўмовы для спаткання. <i>(Апранаецца, бярэ кошык з піражкамі.)</i> Мілуйцеся. <i>(Выходзіць.)</i></p>
<p>Скробат, усхваляваны, прыслухоўваецца да крокаў за дзвярамі. Адчыняе дзверы. На парозе з’яўляюцца Жэня з клункам і Валерык.</p>
<p>Жэня. Антоша! <i>(Павісла ў мужа на шыі.)</i></p>
<p>Скробат <i>(цалуе жонку ў вусны і ў лоб)</i>. Вось і ўбачыліся. Знімі. <i>(Знімае ў яе з плеч клунак і кладзе на канапу.)</i></p>
<p>Валерык. Здароў, тата!</p>
<p>Скробат. Здароў, сынок! <i>(Цалуе сына.)</i> А худзюшчы ж ты які!</p>
<p>Жэня. Добра што жывы, скажы.</p>
<p>Скробат. Распранайся. <i>(Знімае з жонкі паліто.)</i> Дай хоць паглядзець на цябе.</p>
<p>Жэня. Пачакай, прычашуся трохі. <i>(Падыходзіць да люстэрка, прычэсваецца.)</i></p>
<p>Скробат. Як жа вы дабіраліся?</p>
<p>Жэня. Ехалі трохі на фурманцы, потым пяшком ішлі.</p>
<p>Скробат. Здарожыліся.</p>
<p>Жэня. Цяпер можаш глядзець.</p>
<p>Скробат. Сядай. <i>(Углядаецца ёй у твар.)</i></p>
<p>Жэня. Што, перамянілася?</p>
<p>Скробат. Пахудзела трошкі.</p>
<p>Жэня. А ў цябе вусы. Нек смешна.</p>
<p>Скробат. Тут рогі адгадуеш, не тое што вусы.</p>
<p>Валерык <i>(убачыў на стале пісталет)</i>. Ого! Вось бы мне такую штуку!</p>
<p>Скробат. Дай сюды, а то яшчэ стрэліш. <i>(Бярэ пісталет, ставіць на засцерагальнік.)</i> Вось гэтай штучкі не чапай.</p>
<p>Валерык. Ведаю. Колькі фашыстаў ты з яго палажыў?</p>
<p>Скробат. Не лічыў.</p>
<p>Валерык. Ого! Так многа, што аж лічыць трэба.</p>
<p>Жэня. А мы думалі, што цябе і жывога няма. Ты ж у горадзе быў, як бамбілі. У нас аж зямля дрыжала. Хацелі ўцякаць. Выйшлі на шашу, а тут дэсант. Ды куды ты пойдзеш! Надзюша на руках. Пайшла я да сястры, ды так і засталіся там.</p>
<p>Скробат. Не чапаюць вас... немцы?</p>
<p>Жэня. Спачатку чапляліся, дапытваліся, дзе ты. Не ведаю, кажу, мусіць, загінуў. Апошні час не чапаюць.</p>
<p>Скробат. Я тады не мог па вас прыехаць. Заданне выконваў.</p>
<p>Жэня. Цябе тут пакінулі?</p>
<p>Скробат. Так.</p>
<p>Жэня. Баюся я за цябе. Не дай бог трапіш ім у лапы...</p>
<p>Валерык. А гэта на што? <i>(Паказвае пісталет.)</i> Як смальне ў лоб.</p>
<p>Жэня. Учора цэлую ноч не спаў. Абняў, шэпча на вуха: «Праўда, мама, наш тата герой?» Раніцой, пакуль збіраліся ў дарогу, як на крыллях лятаў. І так яму хацелася пахваліцца сябрам, хто такі яго тата. Але я загадала, каб не пікнуў. <i>(Валерыку.)</i> Нікому не сказаў?</p>
<p>Валерык. Я ж не баба.</p>
<p>Скробат. Хто ж вам перадаў, каб да мяне ехалі?</p>
<p>Жэня. Той жа, мусіць, каго ты паслаў. Такі невысокі, чарнамазы. Зайшоў нібыта вады напіцца, а потым шэпча мне: «Я ад Антона Іванавіча. У госці запрашае». Я баялася, што правакацыя, але ён пералічыў усе твае прыметы, пакляўся, што сам гаварыў з табою. Малую ўбачыў, кажа: «Здарова, Надзюша! Паклон табе ад таты». Я і паверыла. Тады ён пропуск дастаў: «Гэта, кажа, Антон Іванавіч для вас падрыхтаваў». Але як ты даведаўся, дзе мы?</p>
<p>Скробат. Людзі сказалі.</p>
<p>Валерык. Тата, а ў нас партызаны таксама ёсць.</p>
<p>Скробат. А не хлусіш?</p>
<p>Валерык. Папытайся ў мамы.</p>
<p>Жэня. Праўда, ёсць недзе каля нас. Разы два ноччу ў вёску прыязджалі. Хлеб забралі, што для немцаў нарыхтаваны быў. У паліцая карову забралі.</p>
<p>Валерык. А ў вёсцы Гарбачы дык здрадніка злавілі, які двух пераапраненых чырвонаармейцаў выдаў. Вывелі ў лясок і сякерамі пасеклі на дробныя кавалкі.</p>
<p>Жэня. Назаўтра жонка знайшла, сабрала ў посцілку ды на плячах прынесла дадому.</p>
<p>Скробат. Які жах!</p>
<p>Жэня. Я б такога гада сама на кавалкі пасекла.</p>
<p>Валерык. Тата, ідзі і ты з намі ў вёску. Будзеш партызанамі камандаваць.</p>
<p>Скробат. У іх жа, напэўна, ёсць камандзір?</p>
<p>Валерык. Ёсць там нейкі старшыня калгаса, дык хіба ж такі, як ты?</p>
<p>Скробат. Не магу я адгэтуль пайсці.</p>
<p>Валерык. Чаму?</p>
<p>Скробат. Не пусцяць мяне.</p>
<p>Валерык. А хто цябе не пускае?</p>
<p>Скробат. Той, у чыім я распараджэнні.</p>
<p>Валерык. Шкада. Ты б і мяне ўзяў у партызаны. У мяне граната ёсць. Толькі без запала.</p>
<p>Скробат. Ты з гэтым асцярожна. Яна можа яшчэ ўзарвацца.</p>
<p>Жэня. Я ж так баюся.</p>
<p>Валерык. Я яе на вышках у пяску хаваю. Тата, я пайду на вуліцу пагуляю.</p>
<p>Скробат. Заблудзіш.</p>
<p>Валерык. Я толькі ля дома на лавачцы пасяджу. Хачу паглядзець, якія немцы ў горадзе. <i>(Выходзіць.)</i></p>
<p>Жэня <i>(аглядае пакой)</i>. Гэта твой ложак?</p>
<p>Скробат. Не, гаспадыня тут спіць. Я ў тым пакойчыку.</p>
<p>Жэня. Замужняя?</p>
<p>Скробат. Не ведаю. Адна жыве.</p>
<p>Жэня. Маладая, старая?</p>
<p>Скробат. Гадоў пад сорак.</p>
<p>Жэня. Можа, гэта ты ў прымы да яе прыстаў?</p>
<p>Скробат. Як табе магло прыйсці ў галаву?</p>
<p>Жэня. Камуністка?</p>
<p>Скробат. Не.</p>
<p>Жэня. Чым займаецца?</p>
<p>Скробат. На рынку піражкамі гандлюе.</p>
<p>Жэня. Яна цябе не выдасць?</p>
<p>Скробат. Не павінна. Я ёй добра плачу.</p>
<p>Жэня. Чаму ты такі сумны, Антоша? Не ўсміхнешся ні разу. Не пацалуеш мяне, як некалі.</p>
<p>Скробат прыцягвае да сябе Жэню і цалуе.</p>
<p>Насілу выпрасіла.</p>
<p>Скробат. Цяжка мне, Жэня.</p>
<p>Жэня. Я ведаю, што цяжка. Але ж вось мы сустрэліся. І гэтаму трэба радавацца.</p>
<p>Скробат. Радасць недаўгавечная. Вось ты паедзеш...</p>
<p>Жэня. Расстанемся, а потым зноў сустрэнемся. Можа, назаўсёды ўжо.</p>
<p>Скробат. Назаўсёды расстанемся — гэта хутчэй.</p>
<p>Жэня <i>(кладзе яму галаву на плячо)</i>. Не гавары так, Антоша. Давай у добрае будзем верыць. Што наша шчасце вернецца, што мы яшчэ дзяцей пагадуем.</p>
<p>Скробат гладзіць яе па галаве, а яго позірк накіраваны кудысьці далёка.</p>
<p>Я часамі не сплю ноччу, пра цябе думаю. І ніякіх дрэнных прадчуванняў у мяне няма. Думкі ўсё харошыя такія. Кончыцца вайна, і будзем мы зноў разам. Яшчэ ж мы не старыя, і наперадзе многа, многа шчаслівых год. Дзеці вырастуць. Нам радасць і ім гонар на ўсё жыццё, што ў іх такі слаўны татка. Ты плачаш! Харошы мой! Герой ты мой дарагі. <i>(Абнімае і цалуе.)</i></p>
<p> </p>
<h4><a id="chapter8"></a>Карціна шостая</h4>
<p>Кватэра Алены Прымаковіч. Дэкарацыя першай карціны. За сталом сядзіць Вікця. Каля яе стаіць Кузьмін.</p>
<p>Вікця. Зараз я цябе нечым смачненькім пачастую.</p>
<p>Кузьмін. Баюся, каб не занудзіла. Я ўжо адвык ад смачненькага.</p>
<p>Вікця. Не занудзіць, пальчыкі абліжаш. <i>(Вымае з куфэрка каробку цукерак, перавязаную блакітнай стужкай, кладзе на стол.)</i></p>
<p>Кузьмін <i>(бярэ ў рукі каробку)</i>. Нямецкія.</p>
<p>Вікця. Пакаштуй.</p>
<p>Кузьмін <i>(падазрона аглядае каробку)</i>. З якой стужкай! Падарак, мусіць?</p>
<p>Вікця <i>(есць цукерку)</i>. Ага.</p>
<p>Кузьмін. Хто ж гэта табе падарыў?</p>
<p>Вікця. Знайшоўся дурань. Прынадзіць хоча — а раптам клюне.</p>
<p>Кузьмін. Хто тут застанецца дурнем, гэта яшчэ невядома.</p>
<p>Вікця. Ва ўсякім разе не я.</p>
<p>Кузьмін. Дык, можа, я? У мяне няма за што купляць такія цукеркі.</p>
<p>Вікця. Ты мне і без цукерак салодкі.</p>
<p>Кузьмін. Бачу. Хто ён? Фрыц, напэўна?</p>
<p>Вікця. Фрыц. Той, што ў бальніцу прыходзіў.</p>
<p>Кузьмін. І ты ўзяла!</p>
<p>Вікця. Не глядзі на мяне з такой пагардай.</p>
<p>Таня <i>(убягае)</i>. О, цукеркі! Можна? <i>(Бярэ цукерку і есць.)</i></p>
<p>Кузьмін. Не еш, Таня, гэта ёй фрыц падарыў.</p>
<p>Таня <i>(выплёўвае цукерку)</i>. Фу, якая гадасць!</p>
<p>Вікця. Не слухай, Таня, еш.</p>
<p>Пагардліва глянуўшы на сястру, Таня выходзіць.</p>
<p>Кузьмін. Чым жа ты расплачвацца будзеш?</p>
<p>Вікця. Хіба гэта абавязкова?</p>
<p>Кузьмін. Фрыц дарэмна нічога не дае.</p>
<p>Вікця. Аб расплаце прыйдзецца падумаць.</p>
<p>Кузьмін. А нашто ты брала?</p>
<p>Вікця. Каб прыручыць. Няхай будзе свойскі фрыц.</p>
<p>Кузьмін. Хто табе даваў такое заданне?</p>
<p>Вікця. Вусаты раіў улезці да яго ў давер'е.</p>
<p>Кузьмін. Прывядзі яго сюды.</p>
<p>Вікця. Нашто?</p>
<p>Кузьмін. Я з ім разлічуся за падаркі.</p>
<p>Вікця. Яшчэ рана.</p>
<p>Кузьмін. То глядзі, каб не было позна!</p>
<p>Вікця. Ці не раўнуеш ты?</p>
<p>Кузьмін. Цяжка мне прымірыцца з гэтым.</p>
<p>Вікця. Зразумей, што гэта мая зброя. Ты ж б’еш ворага. Я таксама хачу біць.</p>
<p>Кузьмін. Я рызыкую толькі жыццём, а ты яшчэ і гонарам савецкай жанчыны.</p>
<p>Вікця <i>(падыходзіць да яго)</i>. Не бойся, я сябе зберагу. <i>(Туліцца.)</i> І пацалаваць не хочаш?</p>
<p>Кузьмін. А губы... не паганыя?</p>
<p>Вікця. Я яго не цалавала.</p>
<p>Кузьмін <i>(цалуе Вікцю)</i>. Пакута ты мая.</p>
<p>Таня <i>(убягае)</i>. Толькі што сварыліся і ўжо цалуюцца.</p>
<p>Вікця. А ты ўсюды паспееш.</p>
<p>Таня. Скажыце дзякуй. Каб не я, застаў бы вас Нёманскі.</p>
<p>Вікця. Зноў ідзе? <i>(Хавае цукеркі.)</i></p>
<p>Скробат <i>(уваходзіць. Да Тані)</i>. Ну што, выканала заданне?</p>
<p>Таня <i>(становіцца ў позу)</i>. Рапартую, таварыш Нёманскі: Вусатаму і Цётцы перадала. Яны будуць роўна ў дзве.</p>
<p>Скробат. Маладзец. Вось табе за гэта цукерка. <i>(Дастае з кішэні цукерку.)</i></p>
<p>Таня <i>(няўпэўнена бярэ)</i>. Можа, і вам фрыц падарыў?</p>
<p>Скробат. Што за глупства ты гаворыш!</p>
<p>Барута <i>(уваходзіць)</i>. Таня! Станавіся на варту! <i>(Падае руку Скробату.)</i> Добры дзень, таварыш Нёманскі.</p>
<p>Таня. Ёсць станавіцца на варту, таварыш Мікіта. <i>(Выходзіць.)</i></p>
<p>Скробат <i>(дапытліва глядзіць Баруту ў вочы)</i>. Дзе хадзіў? Я зранку заходзіў, цябе не было.</p>
<p>Вікця <i>(Кузьміну)</i>. Мы тут лішнія. <i>(Вікця і Кузьмін выходзяць.)</i></p>
<p>Барута. На таварнай быў. Думаў, работа якая трапіцца. А там людзей у Германію адпраўлялі. Жах, што рабілася.</p>
<p>Скробат. Вусатага і Цёткі не бачыў сёння?</p>
<p>Барута. Не. А што?</p>
<p>Скробат. Я іх выклікаў.</p>
<p>Барута. Можа, навіны якія важныя?</p>
<p>Скробат. Адну справу трэба абмеркаваць.</p>
<p>Барута. А я думаў, вам што-небудзь ад іх удалося даведацца.</p>
<p>Скробат <i>(занепакоены)</i>. Ад каго?</p>
<p>Барута. Ад немцаў.</p>
<p>Скробат. Што такое ты гаворыш?</p>
<p>Барута. Ды вы не бойцеся, я нікому не скажу. Гэта вельмі добра, што вам удалося ў самы звярынец пралезці.</p>
<p>Скробат. Што ты такое вярзеш? Які звярынец?</p>
<p>Барута. А я думаў, што вы мяне пазналі.</p>
<p>Скробат. Ты што? Разыгрываць мяне ўздумаў?</p>
<p>Барута. Не разыгрываць, Антон Іванавіч. Я незнарок наткнуўся, як вы з СД выходзілі.</p>
<p>Скробат <i>(грозна)</i>. Што? Ты ў сваім розуме?</p>
<p>Барута. Ну добра, не буду. Няхай будзе, што гэта не вы былі.</p>
<p>Скробат. Гэта ж трэба выдумаць такое глупства!</p>
<p>Барута. А хіба дрэнна было б, каб хто з нас пралез туды?</p>
<p>Скробат. Ты, можа, сказаў каму?</p>
<p>Барута. Як я буду казаць без вашага дазволу? Там нехта стукае. <i>(Выходзіць.)</i></p>
<p>Скробат <i>(адзін)</i>. Вось цяпер і вырашай, Антон Скробат, хто ты такі... Чалавек ці д’ябал. Тут ужо нікуды не дзенешся: або сюды, або туды. Прызнацца ва ўсім? А чатырнаццаць чалавек, выданых немцам? Яны мне гэтага не даруюць. Захлынуцца ў прыбіральні!.. Брр!..</p>
<p>Уваходзяць Барута, Цётка і Рунец.</p>
<p>Рунец. Бяда, таварышы.</p>
<p>Барута. Што такое?</p>
<p>Цётка. Правал.</p>
<p>Рунец. Людзі, якіх мы паслалі ў атрад, трапілі ў засаду.</p>
<p>Цётка. І Страказу арыштавалі.</p>
<p>Скробат. Гэтага трэба было чакаць.</p>
<p>Цётка. Чаму?</p>
<p>Рунец. Я сам арганізоўваў выхад. Усе захады былі прыняты.</p>
<p>Скробат. Хто ведаў, што рыхтуецца выхад?</p>
<p>Рунец. Я, ты, вось яна. <i>(Паказвае на Цётку.)</i></p>
<p>Барута. І я. <i>(Да Рунца.)</i> Ты мне даваў адно даручэнне.</p>
<p>Цётка. Засада не выпадковая. Нехта данёс.</p>
<p>Скробат. Справа вельмі сур’ёзная. Я прашу застацца толькі членаў партыі.</p>
<p>Барута. Я буду пад павеццю. Калі трэба будзе, клікніце.</p>
<p>Скробат. Клікнем. <i>(Барута выходзіць.)</i> Дык хто з нас траіх даносчык? <i>(Рунец і Цётка паціскаюць плячамі.)</i> Такога не аказалася? А наконт чацвёртага што вы думаеце?</p>
<p>Цётка. Я не думаю.</p>
<p>Скробат. Хто выбраў гэту кватэру?</p>
<p>Рунец. Я.</p>
<p>Скробат. Вельмі неасцярожна даверыў ты сваё і наша жыццё гэтаму чалавеку.</p>
<p>Рунец. Я яго ведаю даўно.</p>
<p>Скробат. Мала хто якім быў даўно.</p>
<p>Рунец. Ён і ў падполлі сумленна выконваў усе даручэнні.</p>
<p>Цётка. Адных дакументаў колькі нарабіў для нашых людзей.</p>
<p>Скробат. Бланкі дзе браў?</p>
<p>Рунец. Даставаў цераз знаёмага.</p>
<p>Цётка. На сала выменьваў.</p>
<p>Скробат. А можа, сала сам еў, а бланкі яму немцы давалі?</p>
<p>Рунец. Для чаго?</p>
<p>Скробат. Для правакацыі.</p>
<p>Цётка. З гэтымі дакументамі дзесяткі нашых людзей у лес перапраўлены.</p>
<p>Скробат. Чатырнаццаць чалавек на той свет адпраўлены з гэтымі дакументамі.</p>
<p>Рунец. Чаму ты так думаеш?</p>
<p>Скробат. Напярэдадні я бачыў яго каля СД. Мне здалося, што ён выйшаў адтуль.</p>
<p>Цётка. Мой адзін хлопец таксама бачыў яго каля СД. Але ж «здалося» гэта яшчэ не доказ.</p>
<p>Скробат. Вось гэта-то напэўна доказ. <i>(Вымае з кішэні паперку.)</i> Запіска з турмы. Крывёй пісаў чалавек.</p>
<p>Цётка <i>(глядзіць на подпіс)</i>. Бедная дзяўчынка! Яе схапілі тры дні назад, калі яна слухала радыё.</p>
<p>Рунец. Страказа?!</p>
<p>Скробат. Так, Страказа.</p>
<p>Цётка. Небарака, шчэпкай, відаць, пісала. <i>(Чытае.) </i>«Асцерагайцеся Мікіты. Ён, подлы здраднік, загубіў мяне і можа загубіць яшчэ многіх».</p>
<p>Скробат. Ім трэба было пазбавіць нас інфармацыі.</p>
<p>Цётка. Вось гэта сюрпрыз! Як абухом па лбе.</p>
<p>Скробат. Я прапаную ліквідаваць здрадніка.</p>
<p>Рунец. Каб не зрабілі мы тут страшэннай памылкі.</p>
<p>Скробат. Што ты прапануеш?</p>
<p>Рунец. Трэба паслухаць яго самога.</p>
<p>Скробат. Думаеш, прызнаецца? Цягнуць, пакуль і нам такія вось запіскі прыйдзецца пісаць?</p>
<p>Рунец. Прызнаецца не прызнаецца, а паслухаць трэба. А раптам выявіцца, што ўсё гэта не так.</p>
<p>Скробат. Вось як! Ты гатоў больш яму паверыць, чым мне.</p>
<p>Рунец. На смерць жа асуджваем. Гэта не жарты.</p>
<p>Скробат. Цяпер мне зразумела, дзе прычына правалаў. Цацкаліся са здраднікамі. За гэта прыходзіцца расплачвацца кроўю савецкіх людзей. <i>(Да Цёткі.)</i> Ты як думаеш?</p>
<p>Цётка. Я ніяк апамятацца не магу.</p>
<p>Скробат. Папярэджваю: за правал арганізацыі галавой адкажаце.</p>
<p>Цётка. Доказы пераканаўчыя. А з другога боку...</p>
<p>Скробат. А з другога боку давайце пачакаем, пакуль усіх накрыюць.</p>
<p>Цётка. Тут сапраўды можна накрыцца.</p>
<p>Скробат. Значыць ты — за. А ты?</p>
<p>Рунец. Я ўжо сказаў.</p>
<p>Скробат. Двое — за, адзін — супраць. Вырашае большасць. <i>(Напружаная паўза.)</i> Каму даручым выкананне?</p>
<p>Цётка. Я для такой справы не падыходжу.</p>
<p>Рунец. У даным выпадку і я не падыходжу.</p>
<p>Скробат. Ёсць у нас такі чалавек.</p>
<p>Цётка. Хто?</p>
<p>Скробат. Салдат.</p>
<p>Рунец. Яго прытулілі ў гэтым доме.</p>
<p>Цётка. Праўда, гэта нязручна.</p>
<p>Скробат. Наадварот, гэта яшчэ лепш. Лягчэй знайсці зручны выпадак.</p>
<p>Рунец. Аддзякаваць за хлеб-соль.</p>
<p>Скробат. За здраду. Звычайныя этычныя нормы тут не падыходзяць.</p>
<p>Цётка. Трэба яго паклікаць. <i>(Стукае ў акно.)</i> Таня! Скажы Сашу, каб зайшоў у хату. <i>(Да прысутных.)</i> Невядома, як ён гэта прыме.</p>
<p>Скробат. Як павінен прыняць камуніст рашэнне партыйнай арганізацыі пры надзвычайным становішчы?</p>
<p>Чакаюць. Рунец, усхваляваны, ходзіць па пакоі.</p>
<p>Кузьмін <i>(уваходзіць)</i>. Добры дзень. <i>(Усе ўважліва на яго глядзяць, і ён пачынае хвалявацца.)</i> Клікалі?</p>
<p>Скробат. Справа ёсць, таварыш Кузьмін.</p>
<p>Кузьмін. Слухаю.</p>
<p>Скробат. Выявіўся здраднік. Вельмі небяспечны. Вы разумееце сэнс даручэння?</p>
<p>Кузьмін. Хто гэта асоба і як яе знайсці?</p>
<p>Скробат. Шукаць далёка не трэба. Асоба пражывае ў гэтым доме.</p>
<p>Кузьмін <i>(з жахам)</i>. Яна?! Гэта няпраўда!</p>
<p>Цётка. Не яна, а ён.</p>
<p>Кузьмін стаіць ашаломлены.</p>
<p>Скробат. Ну што?</p>
<p>Кузьмін. Ён здаваўся мне сумленным савецкім чалавекам.</p>
<p>Скробат. Які ён чалавек, мы ўжо высветлілі. І не для гэтага цябе сюды паклікалі. На, пачытай. <i>(Дае запіску.)</i></p>
<p>Кузьмін чытае запіску, і бровы яго лезуць угору.</p>
<p>Ну што, заслугоўвае ён смерці?</p>
<p>Кузьмін <i>(уражаны)</i>. Не чакаў.</p>
<p>Скробат. Вось мы і вынеслі прысуд. Табе даручаецца яго выканаць.</p>
<p>Кузьмін. Я прашу вызваліць.</p>
<p>Скробат. Прысягу партызанскую забыў?</p>
<p>Кузьмін. Не забыў, але тут...</p>
<p>Скробат. Што там сказана? «Калі ж па сваёй слабасці, трусасці або злой волі я парушу гэту прысягу...»</p>
<p>Кузьмін. Проста, я... не гатоў. Так нечакана.</p>
<p>Цётка. Я казала.</p>
<p>Скробат. Ты казала, што ён герой, а ён, аказваецца, баязлівец, дрэнь.</p>
<p>Кузьмін. Што? <i>(Сціснуўшы зубы, парываецца да Скробата.)</i></p>
<p>Скробат <i>(выхапіў пісталет)</i>. Ну! <i>(Кузьмін спыняецца.)</i> Зброя ёсць? Выкладвай на стол! <i>(Кузьмін вымае фінку і кладзе на стол.) </i>Я прапаную судзіць за парушэнне прысягі і невыкананне баявога загаду.</p>
<p>Цётка. Ён адумаецца.</p>
<p>Скробат <i>(да Кузьміна)</i>. Дык як?</p>
<p>Кузьмін. Ганебнай смерцю я не хачу паміраць.</p>
<p>Скробат. Значыць?</p>
<p>Кузьмін. Загад выканаю.</p>
<p>Скробат. Даўно б так. Вазьмі зброю. <i>(Кузьмін хавае фінку ў кішэнь )</i> Можаш выйсці. <i>(Кузьмін выходзіць.)</i></p>
<p>Рунец. Цяпер гэта кватэра для нас непрыдатная.</p>
<p>Скробат. Пакуль схамянуцца, яна надзейная. А наогул, трэба падумаць, а то мы можам загубіць нашы лепшыя кадры і саму справу.</p>
<p>Рунец. У цябе ёсць які-небудзь план?</p>
<p>Скробат. Ёсць, але яго трэба абмеркаваць больш шырока, на партыйным актыве. Я думаю, што асноўныя кадры трэба вывесці з горада, явачныя кватэры ўсе перамяніць. Калі ўціхне, вернемся зноў.</p>
<p>Цётка. Дзе ж мы яго збяром?</p>
<p>Скробат. Я прапаную сабрацца на яўрэйскіх могілках. Прайсці днём туды можна свабодна. Прыхавацца там да цемнаты таксама ёсць дзе. А як сцямнее, пагаворым. Калі вырашым, што трэба выйсці з горада, выйдзем арганізавана. А калі не, дачакаемся раніцы і спакойна вернемся, ведаючы, што далей рабіць.</p>
<p>Рунец. Гэта небяспечна. Калі справа толькі ў тым, каб ведаць думку актыву, няхай арганізацыя даручыць гэта мне. Я абыду ўсе раёны горада і даведаюся.</p>
<p>Скробат. Я хачу сам сустрэцца з людзьмі. Хачу, каб яны з першых вуснаў пачулі пра тыя задачы, якія Цэнтральны Камітэт ставіць перад партызанамі. А ты як быццам хочаш адгарадзіць мяне ад народа.</p>
<p>Рунец. Ці не баішся ты, што я на твае паўнамоцтвы замахваюся?</p>
<p>Цётка. Кіньце, таварышы. Не хапала яшчэ, каб паміж намі грызня пачалася.</p>
<p>Рунец. Калі пытанне ставіцца ў такой плоскасці, я не магу пярэчыць.</p>
<p>Цётка. Можна паспрабаваць. Мы яшчэ ні разу не збіраліся.</p>
<p>Скробат. Сёння мы не паспеем паведаміць. Давайце на заўтра.</p>
<p>Барута <i>(у дзвярах)</i>. Можна ўжо?</p>
<p>Цётка. Мы скончылі, можаце заходзіць.</p>
<p>Барута. Я вам сёння не патрэбен буду?</p>
<p>Скробат. Ты нам больш не патрэбен.</p>
<p>Барута. Бо я думаю адлучыцца. Схаджу, можа ўдасца яшчэ бланкаў дастаць.</p>
<p>Скробат <i>(мнагазначна падморгвае Цётцы).</i> Пачакай, а раптам што трэба будзе.</p>
<p>Барута. Ды я магу і пасля абеду.</p>
<p>Скробат. Пакліч сюды салдата.</p>
<p>Барута выходзіць.</p>
<p>Гэты яго паход мог аказацца для нас гібельным.</p>
<p>Уваходзіць Кузьмін і моўчкі спыняецца ў дзвярах.</p>
<p>Май на ўвазе: ён збіраецца ісці па бланкі да аднаго нямецкага прыслужніка. Ён не павінен туды дайсці. У разбураных дамах для гэтага ёсць шмат зручных падвалаў.</p>
<p>Скробат, Рунец і Цётка выходзяць. Кузьмін, узбуджаны, ходзіць па пакоі.</p>
<p>Вікця <i>(уваходзіць)</i>. Саша, што з табой?</p>
<p>Кузьмін. Са мной — нічога.</p>
<p>Вікця. Выгляд у цябе... Гэта табе цукеркі так сапсавалі настрой?</p>
<p>Кузьмін. Ёсць рэчы больш страшныя.</p>
<p>Вікця. Ты мяне пужаеш, Саша. Гэта мне можна ведаць.</p>
<p>Кузьмін. Не.</p>
<p>Вікця. Вядома. Я толькі камсамолка.</p>
<p>Кузьмін. Табе лепш гэтага не ведаць.</p>
<p>Вікця. Бяда якая-небудзь пагражае?</p>
<p>Кузьмін. Калі-небудзь ты ўсё ўведаеш.</p>
<p>Вікця. Забіў ты мяне гэтымі словамі.</p>
<p>Кузьмін. Я не павінен быў табе нічога гаварыць.</p>
<p>Вікця прыпадае галавой на край стала.</p>
<p>Барута <i>(уваходзіць)</i>. Што ў вас тут? Не паладзілі?</p>
<p>Яму ніхто не адказаў.</p>
<p>Што гэта сёння: куды ні паткніся, дык усё загадкі некія. Дзе Алена Сцяпанаўна?</p>
<p>Вікця. Пайшла некаму бялізну мыць.</p>
<p>Барута. Хапае ёй, беднай. Гляджу ўчора, дык у яе аж скура з костачак пазлазіла. Дай, Вікця, мне што-небудзь перакусіць. Перакушу ды схаджу да гэтага свайго знаёмага.</p>
<p>Вікця моўчкі выходзіць.</p>
<p>Сала, праўда, няма. Можа, напавер дасць дзесятак які бланкаў.</p>
<p>Кузьмін маўчыць. Вікця прыносіць бульбу ў мундзірах і талерку з агуркамі.</p>
<p>Садзіся, салдат, падмацуйся.</p>
<p>Кузьмін. Не хочацца.</p>
<p>Барута. Прысмакі, праўда, невялікія, але ж нечым жывіцца трэба. Ідзі, не саромейся. Не збяднеем, калі бульбіну з’ясі.</p>
<p>Вікця. Перакусі, ты ж таксама збіраўся ісці некуды.</p>
<p>Кузьмін садзіцца да стала і моўчкі абірае бульбіну.</p>
<p>Барута. У цябе, Вікця, недзе спірытус ёсць.</p>
<p>Вікця. Вы ж ведаеце, для каго ён прызначаны.</p>
<p>Барута. На душы цяжка. Наглядзеўся на станцыі на людское гора, а тут яшчэ з партызанамі такая справа. Першы раз і апошні — дай капельку. Па пяцьдзесят грамаў — мне і салдату.</p>
<p>Кузьмін. Мне не трэба.</p>
<p>Вікця выходзіць.</p>
<p>Барута. Ты ж, мусіць, хутка ў лес падасіся?</p>
<p>Кузьмін. Падамся.</p>
<p>Барута. Дык гэта Вікця таму і плакала?</p>
<p>Кузьмін. Чаго ёй плакаць?</p>
<p>Барута. Ты мне вачэй не адводзь, я сёе-тое заўважаю. Не абы-хто ты для яе.</p>
<p>Кузьмін маўчыць. Доўгая паўза.</p>
<p>Каб не вайна, дык бы пажаніліся ды жылі сабе. І я б парадаваўся, гледзячы на вас.</p>
<p>Кузьмін. А вам што за радасць?</p>
<p>Барута <i>(збянтэжаны)</i>. Ды так... Старому яно прыемна.</p>
<p>Уваходзіць Вікця з дзвюма налітымі чаркамі і ставіць перад мужчынамі. Барута бярэ чарку.</p>
<p>Барута. Дык давай, можа... За гэта самае, пра што я казаў.</p>
<p>Кузьмін рэзка ўстаў з-за стала. Чарка абярнулася. Ён выйшаў з пакоя.</p>
<p>Чаго гэта ён? Пакрыўдзіўся?</p>
<p>Вікця. Нешта з ім робіцца. Сама не разбяру.</p>
<p>Барута <i>(адстаўляе чарку ўбок)</i>. Я ж, здаецца, нічога дрэннага не сказаў. <i>(Есць бульбу з агурком.)</i> У рот нічога не лезе.</p>
<p>Уваходзіць Кузьмін, таксама апранены.</p>
<p>І ты ідзеш?</p>
<p>Кузьмін. Іду.</p>
<p>Барута. Можа, у адну дарогу? Мне на Сталярную.</p>
<p>Кузьмін. У адну.</p>
<p>Барута. Вось і добра. <i>(Вікці.)</i> Не сумуй. Усё будзе добра. <i>(Ён і за ім Кузьмін накіроўваюцца да дзвярэй.)</i></p>
<p> </p>
<center>Заслона</center>
<p> </p>
<h3><a id="chapter9"></a>Акт трэці</h3>
<p> </p>
<h4><a id="chapter10"></a>Карціна сёмая</h4>
<p>Перавязачная ў бальніцы. Вікця адна — рыхтуе інструменты, бінты.</p>
<p>Пельцэр <i>(уваходзіць)</i>. Можна?</p>
<p>Вікця <i>(здрыгануўшыся)</i>. Вы ж ужо зайшлі.</p>
<p>Пельцэр. Я не пастукаў, прабачце. <i>(Цалуе Вікці руку.)</i> Вы ўсіх так пужаецеся?</p>
<p>Вікця. Не, толькі некаторых.</p>
<p>Пельцэр. Да мяне вам пара прывыкнуць.</p>
<p>Вікця. Вы таму і зайшлі, каб я прывыкала?</p>
<p>Пельцэр. Я не мог прайсці міма перавязачнай.</p>
<p>Вікця. А вы што — хворы?</p>
<p>Пельцэр. Вельмі сур’ёзна.</p>
<p>Вікця. Патрэбна хірургічнае ўмяшанне?</p>
<p>Пельцэр. Без вашага ўмяшання нічога не будзе.</p>
<p>Вікця. А што такое ў вас?</p>
<p>Пельцэр <i>(са штучным пафасам)</i>. Каханне.</p>
<p>Вікця. Ну што ж, давайце выражам.</p>
<p>Пельцэр. Гэта нельга. Гэта глыбока, у душы.</p>
<p>Вікця. Дабяромся і да душы. Дзе яна ў вас? У пятках, мусіць?</p>
<p>Пельцэр <i>(грозіць ёй пальцам)</i>. Ну-ну! Я ведаю, на што вы намякаеце. Не забывайцеся, што я афіцэр самай храбрай у свеце арміі.</p>
<p>Вікця. І на храбрых ёсць граза. Кажуць, лясы кішаць гэтымі... як вы іх называеце...</p>
<p>Пельцэр. Бандытамі.</p>
<p>Вікця. Кажуць, быццам іх і ў горадзе поўна.</p>
<p>Пельцэр. Няхай. Мы іх б’ём і зарабляем ордэны.</p>
<p>Вікця. Я іх у вас яшчэ не бачу.</p>
<p>Пельцэр. Хутка ўбачыце. Учора ліквідавалі групу ў чатырнаццаць чалавек, якая прабіралася ў лес. Кіраваў аперацыяй я.</p>
<p>Вікця. І што вы з імі зрабілі?</p>
<p>Пельцэр. Яны там. <i>(Паказвае ў зямлю.)</i></p>
<p>Вікця. I яны не супраціўляліся?</p>
<p>Пельцэр. У іх не было чым.</p>
<p>Вікця. Ордэн, відаць, невялікі будзе... за такі подзвіг?</p>
<p>Пельцэр. Хутка ў мяне будзе вялікі. Жалезны &amp; крыж з дубовымі лістамі.</p>
<p>Вікця. Гэта ваша мара.</p>
<p>Пельцэр. Гэта ўжо рэальнасць. Вы яго ўбачыце ў мяне вось тут.</p>
<p>Вікця. А што, калі ў вас будзе тут дзірачка?</p>
<p>Пельцэр. Якая дзірачка?</p>
<p>Вікця. Аперацыя ж, відаць, будзе сур’ёзная?</p>
<p>Пельцэр. О, каласаль! Могілкі на могілках.</p>
<p>Вікця. I не заўсёды вы будзеце мець справу з бяззбройнымі людзьмі.</p>
<p>Пельцэр. На вайне без рызыкі не бывае.</p>
<p>Вікця <i>(з прытворным смуткам)</i>. Хто ж мне будзе падаркі насіць?</p>
<p>Пельцэр. А падарак вам спадабаўся?</p>
<p>Вікця. Я яго з’ела з прыемнасцю. І з кожнай цукеркай успамінала вас.</p>
<p>Пельцэр <i>(цалуе руку)</i>. Я вам прынёс яшчэ даражэйшы падарак. <i>(Вымае флакон духоў.)</i> Французскія. Самая шыкарная фірма.</p>
<p>Вікця. А чым жа я расплачуся за такі шыкарны падарак?</p>
<p>Пельцэр. О, не турбуйцеся. Вы маеце такі скарб, што можаце аплаціць сто такіх флаконаў. <i>(Спрабуе абняць.)</i></p>
<p>Вікця <i>(вызваляецца)</i>. Адкуль жа? Я бедная дзяўчына.</p>
<p>Пельцэр. Вы — наіўная дзяўчына.</p>
<p>Вікця. Няма ў мяне ніякага скарбу.</p>
<p>Пельцэр. Вы толькі дазвольце, я сам яго знайду. <i>(Абнімае больш рашуча.)</i></p>
<p>Вікця <i>(супраціўляецца)</i>. Я бачу, што для мяне ваш падарак занадта дарагі. Вазьміце яго назад.</p>
<p>Пельцэр. Не, не! Толькі трошкі прыхільнасці.</p>
<p>Вікця. Але ж вы так прыхіляецеся...</p>
<p>Пельцэр. Я не вінават. Гэта тэмперамент.</p>
<p>Вікця. Кажуць, што для немцаў гэта не характэрна.</p>
<p>Пельцэр. О-о-о! <i>(Кідаецца ў атаку на Вікцю. Вікця выкручваецца, хапае са стала скальпель і, жартуючы, настаўляе на Пельцэра. Спалоханы, Пельцэр адхіснуўся.) </i>О-о-о!</p>
<p>Вікця <i>(смяецца)</i>. Як маецца ваш тэмперамент?</p>
<p>Міхаіл Фёдаравіч <i>(адчыняе дзверы і спыняецца ля парога)</i>. Вас тут аперыраваць збіраюцца, пан капітан.</p>
<p>Пельцэр <i>(жартуючы)</i>. Бандыт! Яе трэба вешаць.</p>
<p>Міхаіл Фёдаравіч. Прашу прабачэння. <i>(Выходзіць.)</i></p>
<p>Вікця. Вось бачыце. Тут зусім непрыдатнае месца для вашага тэмпераменту.</p>
<p>Пельцэр. Я прапанаваў вам іншае месца. Я прасіў вас да сябе ў госці.</p>
<p>Вікця. Я на гэта не магла адважыцца. Калі б яны даведаліся...</p>
<p>Пельцэр. Хто — яны?</p>
<p>Вікця. Тыя, за каго вы збіраецеся жалезны крыж атрымаць.</p>
<p>Пельцэр. Вы іх баіцеся?</p>
<p>Вікця. Вы ведаеце, што яны робяць у такіх выпадках.</p>
<p>Пельцэр. Кажуць, ёсць нейкі Саша ці Міша, якога завуць «смерць здраднікам».</p>
<p>Вікця. Вось гэтага Сашы я і баюся.</p>
<p>Пельцэр. А ваша прыхільнасць, якую вы адпускаеце мне аптэчнымі дозамі? Дзе ж знайсці такое месца, каб вы праявілі яе больш шчодра?</p>
<p>Вікця. Лепш я сама вас у госці запрашу. Я змагу абставіць так, што ніхто і ведаць не будзе.</p>
<p>Пельцэр. Вы разумніца! <i>(Цалуе руку.)</i> Калі гэта будзе?</p>
<p>Вікця. Калі-небудзь. Трэба выбраць вечар, калі дома нікога не будзе.</p>
<p>Пельцэр. Не мучце!</p>
<p>Вікця. Каб вы не мучыліся,— можа і сёння. <i>(Заўважыўшы, што Пельцэр у нерашучасці.)</i> Бадай-што сёння я вам змагла б падарыць вечарок.</p>
<p>Пельцэр. Сёння мне не зусім зручна.</p>
<p>Вікця. Я і забылася: у вас сёння аперацыя «каласаль». Могілкі на могілках.</p>
<p>Пельцэр. Хіба я сказаў сёння?</p>
<p>Вікця. Адкуль жа я ведала б?</p>
<p>Пельцэр. Але ў нас ёсць час. Да дзевяці гадзін вечара я вольны.</p>
<p>Вікця. А можа, там без вас абыдзецца?</p>
<p>Пельцэр. Без мяне? О, не! Без мяне там нічога не выйдзе.</p>
<p>Вікця. Тады трэба спяшацца. Я павінна ўсё падрыхтаваць. Чакаю вас роўна ў сем. Адрас — Ціхая, 16.</p>
<p>Пельцэр. Буду пунктуальны. <i>(Старанна запісвае адрас.)</i></p>
<p>Вікця. Выходзьце. Разам нам нязручна. І так плёткі ходзяць.</p>
<p>Пельцэр. Глупства.</p>
<p>Вікця. Для вас. А я ж, можа, дзяўчына.</p>
<p>Пельцэр. Іду, дарагая. <i>(Цалуе руку і зноў хоча абняць.)</i></p>
<p>Вікця. Будзьце цярплівы.</p>
<p>Пельцэр. І вы мне абяцаеце шмат шчасця?</p>
<p>Вікця. Столькі, колькі вы заслужылі.</p>
<p>Пельцэр выходзіць. Вікця, спяшаючыся, развязвае матузы халата.</p>
<p>Міхаіл Фёдаравіч <i>(уваходзіць)</i>. Паважаная Вікторыя Андрэеўна! Я хацеў вам напомніць, што ў нас існуе прафесіянальная этыка.</p>
<p>Вікця. Гэта вы растлумачце яму, Міхаіл Фёдаравіч.</p>
<p>Міхаіл Фёдаравіч. Якога чорта яму трэба ад вас?</p>
<p>Вікця. Вы не маленькі, самі павінны здагадацца.</p>
<p>Міхаіл Фёдаравіч. Можа, хоча якія весткі здабыць?</p>
<p>Вікця. Не, справа куды прасцей.</p>
<p>Міхаіл Фёдаравіч. Дык нельга ж ператвараць перавязачную ў чорт ведае што.</p>
<p>Вікця. Я нават абразіцца не маю часу.</p>
<p>Міхаіл Фёдаравіч. Чаго ж абражацца? Вы самі какетнічаеце. Каб гэтыя прыставанні былі вам непрыемныя, дык вы б яго адшылі.</p>
<p>Вікця. Наадварот, я хачу яго прышыць.</p>
<p>Міхаіл Фёдаравіч. Я нічога не разумею.</p>
<p>Вікця. Адпусціце мяне, Міхаіл Фёдаравіч, я павінна зараз жа пайсці.</p>
<p>Міхаіл Фёдаравіч. Але ж там <i>(паказвае на дзверы)</i> хворыя чакаюць.</p>
<p>Вікця. Калі я не пайду, загінуць людзі. Шмат харошых людзей.</p>
<p>Міхаіл Фёдаравіч. Так бы вы і сказалі.</p>
<p>Вікця знімае халат і выходзіць.</p>
<p> </p>
<h4><a id="chapter11"></a>Карціна восьмая</h4>
<p>Кватэра Алены Прымаковіч. Дэкарацыя першай карціны.</p>
<p>Алена. З могілак і ў лес? І дадому нельга будзе зайсці?</p>
<p>Рунец. Паглядзім, можа, і вернемся.</p>
<p>Алена. Я мушу вярнуцца. Колькі тут чаго засталося, а шкада. Можа, што прыхаваю, што да суседзяў занясу.</p>
<p>Рунец. А потым як жа вы?</p>
<p>Алена. Да Браткі падамся. Дарогу я ведаю. А вось з Таняй як быць?</p>
<p>Рунец. Не ведаю, што вам параіць.</p>
<p>Алена. На Зарэчнай вуліцы жыве мужава сястра, але ёй і самой няма чаго есці. Можа, з сабой узяць?</p>
<p>Рунец. Раз нічога іншага нельга прыдумаць...</p>
<p>Таня <i>(уваходзіць з піянерскім гальштукам на шыі)</i>. Салют, дзядзя Вусаты!</p>
<p>Рунец. Будзь гатова!</p>
<p>Таня. Заўсёды гатова! <i>(Глядзіць на гадзіннік.)</i> Ужо можна знімаць. <i>(Знімае гальштук і кладзе ў куфэрак.)</i></p>
<p>Алена. Мусіць, прыйдзецца нам у лес ісці, дачушка.</p>
<p>Таня. У які лес?</p>
<p>Алена. Да Браткі.</p>
<p>Таня. А можна?</p>
<p>Алена. Дзядзя Вусаты кажа, што трэба.</p>
<p>Таня. Вось здорава! І дзядзя Мікіта з намі?</p>
<p>Алена <i>(спахмурнеўшы)</i>. Няма дзядзі Мікіты. Як пайшоў учора па бланкі, дык і не прыйшоў. Можа, той прыяцель сам і выдаў яго.<i> (Выцірае слёзы.)</i> Можа, там цяпер, беднаму, косці ломяць.</p>
<p>Таня. Мама, гэта няпраўда. <i>(Падыходзіць і абнімае маці.)</i> Ён вечарам прыйдзе. <i>(У яе самой слёзы на вачах.)</i></p>
<p>Алена. Пыталася я, можа, у турме яго бачылі. Знаёмая жанчына прыбіральшчыцай там працуе. Кажа, не бачыла. Можа, яшчэ ў гестапа трымаюць.</p>
<p>Вікця <i>(уваходзіць, задыхаўшыся)</i>. Добра, што я вас застала.</p>
<p>Рунец. Што здарылася?</p>
<p>Вікця. Фашысты некую пастку строяць.</p>
<p>Рунец. Адкуль гэта вядома?</p>
<p>Вікця. Мой немец прагаварыўся. Рыхтуецца некая аперацыя, якую ён называе «каласаль». Могілкі на могілках.</p>
<p>Рунец. Могілкі на могілках! Гэта была б сапраўды пастка.</p>
<p>Вікця. Да дзевяці гадзін нічога не будзе, а далей не ручаюся.</p>
<p>Кузьмін. А чаму ты да дзевяці ручаешся?</p>
<p>Вікця. Да дзевяці гэты немец будзе ў маім распараджэнні. А ён у гэтай справе адзін з галоўных. <i>(Усе здзіўлена глядзяць на яе.)</i> Чаго вы так глядзіце? Я запрасіла яго ў госці.</p>
<p>Алена. Што ты надумала!</p>
<p>Вікця. Тлумачэнні пасля. Трэба людзей ратаваць.</p>
<p>Рунец. Гэта праўда. Алена Сцяпанаўна і Таня, прашу мне дапамагчы. Я вам дам некаторыя адрасы. Сам пайду ў раён могілак, каб папярэдзіць, каго ўбачу. Начаваць тут я вам не раю. Калі ў іх сарвецца на могілках, яны кінуцца на явачныя кватэры. Правакацыя, відаць, задумана шырока.</p>
<p>Алена <i>(да Тані)</i>. Дачушка! Ты сюды больш не варочайся. Ідзі на Зарэчную да цёткі Надзі. Я таксама туды прыйду. А ты, Вікця, з агнём не гуляй.</p>
<p>Вікця. Вы ж бачыце, якая тут гульня.</p>
<p>Рунец. Пастарайся затрымаць яго як мага даўжэй.</p>
<p>Рунец, Алена і Таня выходзяць.</p>
<p>Кузьмін. Якою цаною ты здабыла гэтыя весткі?</p>
<p>Вікця. Хітрыкамі.</p>
<p>Кузьмін. І толькі? Ты мне ўсё скажы. Нешта ж было, відаць.</p>
<p>Вікця. Самая дробязь. <i>(Бярэ з шафы святочнае плацце.)</i> Выбачай, мне трэба пераадзецца. <i>(Выходзіць у суседні пакой.)</i></p>
<p>Кузьмін. Што трэба разумець пад гэтай дробяззю?</p>
<p>Вікця <i>(з суседняга пакоя)</i>. Глупства. Прывабная ўсмешка, няпэўны намёк.</p>
<p>Кузьмін. І табе не агідна?</p>
<p>Вікця. Агідна. <i>(Выходзіць у святочным плацці, з падфарбаванымі вуснамі.)</i> Ты нават уявіць не можаш, як агідна. <i>(Скаланулася.)</i></p>
<p>Кузьмін <i>(з захапленнем глядзіць на яе)</i>. У фрыца губа не дура.</p>
<p>Вікця. Што ж рабіць, Сашачка? Гэта мая невялікая ахвяра.</p>
<p>Кузьмін. Разумею. Усё разумею, але як падумаю, што гэта поскудзь будзе дакранацца да цябе, дык мяне аж калоціць.</p>
<p>Вікця. А калі я гэтым людзей ад смерці ўратую, няўжо ты ўсё-такі асудзіш мяне? <i>(Дастае абрус, засцілае стол, ставіць два прыборы.)</i></p>
<p>Кузьмін. Не асуджваю, а баюся я за цябе. Баюся, што страчу цябе назаўсёды.</p>
<p>Вікця. Нічога страшнага не здарыцца. <i>(Выходзіць.)</i></p>
<p>Кузьмін, узбуджаны, ходзіць па пакоі. Вікця варочаецца з графінчыкам.</p>
<p>Я нават спірту не шкадую, прызначанага зусім не для фашысцкіх афіцэраў.</p>
<p>Кузьмін. Гэтым не адбудзеш.</p>
<p>Вікця. Ты не бойся. Я што-небудзь прыдумаю.</p>
<p>Кузьмін. Я ўжо прыдумаў.</p>
<p>Вікця <i>(з трывогай)</i>. Што ты прыдумаў?</p>
<p>Кузьмін. Я заб’ю яго.</p>
<p>Вікця. Ты гэтага не зробіш.</p>
<p>Кузьмін. Зраблю. З вялікай асалодай.</p>
<p>Вікця. І засыплеш явачную кватэру.</p>
<p>Кузьмін. Яна ўжо засыпана.</p>
<p>Вікця. Ідзі, я цябе прашу. Ён вось-вось павінен прыйсці.</p>
<p>Кузьмін. Не пайду.</p>
<p>Вікця. Нічога не здарыцца, запэўняю цябе. Я хутчэй сама сабе смерць зраблю, чым дапушчуся да чаго-небудзь.</p>
<p>Кузьмін. Не хачу, каб ты і сама сабе смерць рабіла. <i>(Абнімае.)</i> Я не пакіну цябе адну на пагібель. <i>(Цалуе.)</i> Не праганяй.</p>
<p>Вікця. Узнімеш трывогу і загубіш усю справу.</p>
<p>Кузьмін. Я цішком. Нават боты зніму, каб ямчэй падкрасціся было. <i>(Знімае боты.)</i></p>
<p>Вікця <i>(глянула ў акно)</i>. Усё! Ён ужо ідзе.</p>
<p>Кузьмін. Прыкрыеш дзверы ў склеп посцілкай. <i>(Хапае боты і бяжыць на кухню.)</i></p>
<p>Вікця выходзіць у пярэднюю сустракаць немца.</p>
<p>Вікця. Ох! Вы мяне напужалі сваім пісталетам.</p>
<p>Пельцэр. Я так заўсёды заходжу ў незнаёмую кватэру.</p>
<p>Вікця. Які вы асцярожны.</p>
<p>Пельцэр. Гэта не перашкаджае быць храбрым.</p>
<p>Вікця. Прашу сюды. <i>(Расхінае парцьеру.)</i></p>
<p>Пельцэр. Я раней хачу сюды. <i>(З пісталетам у руках заглядае ў пакой налева.)</i> І сюды. (<i>Заглядае на кухню.) </i>А цяпер можна і сюды. <i>(Уваходзіць у пакой.)</i> Тут яшчэ пакой. <i>(Заходзіць з пісталетам у бакавы пакой. Выходзіць адтуль і тады толькі хавае пісталет у кішэнь і весела глядзіць на Вікцю.) </i>Так лепш.</p>
<p>Вікця. Мне гэта крыўдна.</p>
<p>Пельцэр. Прабачце, я ў заваяванай краіне.</p>
<p>Вікця. І заўсёды гэта помніце.</p>
<p>Пельцэр. На жаль, нам часта аб гэтым напамінаюць.</p>
<p>Вікця. Вы нават дзяўчат баіцеся. Прашу распранацца.</p>
<p>Пельцэр <i>(распранаецца)</i>. Адзін мой знаёмы загінуў праз дзяўчыну.</p>
<p>Вікця. Вы што ж, думалі, што я таго Сашу ці Мішу тут схавала?</p>
<p>Пельцэр. Я хацеў бы з ім сустрэцца. У мяне ёсць для яго добры гасцінец. <i>(Падкрэслена ляпае па кішэні з пісталетам.)</i></p>
<p>Вікця. Прашу садзіцца. Дазвольце наліць... для храбрасці.</p>
<p>Пельцэр<i> (садзіцца да стала)</i>. Храбрасць мне патрэбна: я на подступах да непрыступнай крэпасці. <i>(Жэст у бок Вікці. Бярэ ў рукі графін, нюхае.)</i> Спірт. Лепш вось гэта. <i>(Устае і вымае з кішэні вопраткі пляскатую бутэльку.)</i> Замкніце, калі ласка, уваходныя дзверы.</p>
<p>Вікця. А ў вас там хіба варты няма?</p>
<p>Пельцэр. Я да дзяўчат у госці хаджу без варты. І... каб ніхто не ведаў. Нам строга забаронена хадзіць у дом да рускіх дзяўчат.</p>
<p>Вікця зашчэплівае дзверы і варочаецца.</p>
<p>Пельцэр <i>(налівае ў чаркі лікёр)</i>. За ваша хараство, Вікторыя Андрэеўна. <i>(Выпіваюць.)</i> Дзякую, што падарылі мне гэты вечарок. <i>(Цалуе руку.)</i> Цяпер бы крыху музыкі. Вальс. <i>(Напявае.)</i> Прыёмніка няма?</p>
<p>Вікця. Прыёмнікі ўсе ў вас. А вальс можна. <i>(Заводзіць патэфон.)</i></p>
<p>Пельцэр <i>(кружыць яе ў танцы, }блізка прыціскае да сябе, цалуе ў шчаку)</i>. Харошая!</p>
<p>Вікця вызваляецца з абдымкаў і садзіцца на крэсла. Пельцэр — на другое, плячамі да парцьеры.</p>
<p>Вам дрэнна?</p>
<p>Вікця. Галава закружылася.</p>
<p>Пельцэр. Палажыце яе мне на плячо. <i>(Хоча зноў абняць. Вікця адхіляецца.)</i> А што вы мне абяцалі?</p>
<p>Вікця. Вы ўсё сваё атрымаеце.</p>
<p>Пельцэр. Я не люблю доўгай уверцюры. У мяне вельмі мала часу.</p>
<p>Вікця. Мала часу для кахання.</p>
<p>Пельцэр. Там <i>(паказвае некуды ў прастору)</i> гэта вельмі важна.</p>
<p>Вікця. Бандыта якога-небудзь зловяць і без вас.</p>
<p>Пельцэр. Аднаго? Усіх бандытаў.</p>
<p>Вікця. Так ужо і ўсіх?</p>
<p>Пельцэр. Усіх самых галоўных.</p>
<p>За плячамі ў Пельцэра паказваецца Кузьмін з фінкай. Немец паварочваецца, і ён хаваецца за парцьеру.</p>
<p>Вікця. І вы не баіцёся выдаваць мне такія сакрэты?</p>
<p>Пельцэр. Не. Вы не ўспееце нікому расказаць. Праз дваццаць мінут пасля таго, як я выйду адгэтуль, вы пачуеце стрэлы. Гэта я буду зарабляць жалезны крыж. <i>(Налівае чаркі.)</i> За мой жалезны крыж.</p>
<p>Вікця. За крыж я вып'ю. <i>(Выпіваюць.)</i></p>
<p>Пельцэр. Як галава?</p>
<p>Вікця. Кружыцца.</p>
<p>Пельцэр. Вам трэба адпачыць. Я вас завяду на ложак.</p>
<p>Вікця. Не трэба, пройдзе.</p>
<p>Пельцэр. Я вас занясу.</p>
<p>Вікця супраціўляецца, але немец бярэ яе ў ахапку. Вікця моцна абхапіла Пельцэра рукой, дае знак Кузьміну. Кузьмін выбягае з-за парцьеры і ўсаджвае Пельцэру нож пад лапатку. Немец падае.</p>
<p>Вікця <i>(вызваліўшыся з абдымкаў Пельцэра)</i>. Хутчэй хадзем!</p>
<p>Кузьмін. Трэба прыбраць з вачэй. У склеп хіба. <i>(Цягне труп Пельцэра за парцьеру.)</i></p>
<p>Вікця. І гэта трэба прыбраць. <i>(Прыбірае са стала.)</i></p>
<p>Кузьмін <i>(уваходзіць, надзявае Пельцэраў шынель і шапку)</i>. Апранайся!</p>
<p>Вікця <i>(апранаецца)</i>. Куды ж мы цяпер?</p>
<p>Кузьмін. У лес, да Браткі.</p>
<p>Паспешна выходзяць. Сцэна некаторы час пустая. Прачыняюцца дзверы, і высоўваецца галава Тані. Яна аглядае пакой, потым шпарка ўваходзіць і накіроўваецца да ложка. Высоўвае з-пад ложка куфэрак і дастае гальштук.</p>
<p>Таня. Гальштучак мой дарагі! Чуць я цябе не забыла. <i>(Цалуе гальштук.)</i> Вось якая няўдалая піянерка! Цяпер я з табой ніколі не разлучуся. <i>(Вешае гальштук на плячо. Перабірае ў куфэрку рэчы.)</i> І кнігі шкада пакідаць. Можа, і ў лесе можна будзе чытаць. <i>(Адбірае тры-чатыры кнігі.)</i> Вазьму. А сукенка? <i>(Адчыняе шафу, вымае сукенку.)</i> Гэта ж мая самая лепшая. Занясу да цёткі Надзі. <i>(Прыслухоўваецца.)</i> Машына! <i>(Глянула ў акно.)</i> Немцы. Сюды ідуць. <i>(Кідае сукенку і зачыняе хутчэй шафу. Залазіць пад ложак.)</i></p>
<p>У пакой уваходзяць два салдаты з аўтаматамі, Нагель і Мюлер з пісталетамі ў руках, Скробат у чорным плашчы. Твар Скробата закрыты капюшонам.</p>
<p>Нагель. Вылецела дзічына.</p>
<p>Салдаты з аўтаматамі абходзяць пакоі.</p>
<p>Мюлер. У гэтым яшчэ трэба пераканацца.</p>
<p>1-ы салдат. Там нікога няма, пан маёр.</p>
<p>Нагель. Цікава, кватэру часова пакінулі ці зусім?</p>
<p>Мюлер. Яна была не замкнёна.</p>
<p>Нагель. Калі часова, тады ў кватэры вобыску не рабіць, рэчы ўсе няхай застаюцца як ёсць, як быццам нас тут не было.</p>
<p>2-і салдат. Тут нехта толькі што быў, пан маёр. Куфэрак адчынены і кнігі на падлозе. <i>(Заглянуў пад ложак і, адскочыўшы, наставіў аўтамат.)</i> Ён тут!</p>
<p>Усе схапіліся за зброю.</p>
<p>Нагель. А ну, вылазь, хто там ёсць!</p>
<p>Адказу няма.</p>
<p>Дастаць!</p>
<p>Адзін з салдат рыўком адсоўвае ложак. З падлогі ўсхопліваецца Таня. Яна стаіць пад наведзенымі на яе дуламі, прыціснуўшы да грудзей гальштук. Дулы паволі апускаюцца.</p>
<p>Мюлер. Піянерка.</p>
<p>Нагель. Што ты тут робіш?</p>
<p>Таня. Гэта мой дом.</p>
<p>Нагель. Чаго ж ты ў сваім доме пад ложак хаваешся?</p>
<p>Таня. Ад немцаў усе хаваюцца.</p>
<p>Нагель. Усе дрэнныя людзі. Партызаны.</p>
<p>Таня маўчыць.</p>
<p>Ты таксама партызанка?</p>
<p>Таня. Я яшчэ малая.</p>
<p>Нагель. А як вырасцеш?</p>
<p>Таня. Тады вас тут не будзе.</p>
<p>Немцы пераглянуліся.</p>
<p>Нагель. З кім ты жывеш тут?</p>
<p>Таня. З мамай.</p>
<p>Нагель. Дзе мама?</p>
<p>Таня. Мые бялізну ў аднаго начальніка.</p>
<p>Нагель. Калі прыйдзе?</p>
<p>Таня. Сёння не прыйдзе. Ноччу хадзіць няможна.</p>
<p>Мюлер. Хто тут яшчэ жыве?</p>
<p>Нагель. Нашто нам гэта ведаць? Няхай жывуць на здароўе. <i>(Да Тані.)</i> Вось бачыш, ты нас баялася, а мы цябе не чапаем, хоць ты і піянерка. І ў кватэры нічога не чапаем. Гэта ад нас збег адзін злачынец. Нам сказалі, што ён у ваш двор забег. Вось мы яго і шукаем. Просім прабачэння, што патурбавалі. <i>(Салдатам.)</i> Абшукаць двор!</p>
<p>Салдат ы выходзяць.</p>
<p>Мюлер. У мяне ёсць некаторыя меркаванні, пан маёр. <i>(Ківае ў бок Скробата.)</i> Я хачу пагаварыць з вамі адзін на адзін.</p>
<p>Нагель і Мюлер выходзяць у другі пакой. Таня стаіць усё ў той жа позе. Скробат паглядае на Таню праз дзіркі ў капюшоне, садзіцца, барабаніць пальцамі па стале. Таня з жахам глядзіць на яго пальцы. Скробат заўважае гэта, хутка хавае руку, але ўжо позна.</p>
<p>Таня <i>(ціха, нібы сама сабе)</i>. Чорныя ногці!</p>
<p>Скробат <i>(кідаецца да Тані)</i>. Ціха! <i>(Хоча закрыць рот рукой.)</i></p>
<p>Таня <i>(вырываецца, расчыняе акно, крычыць на ўсю моц)</i>. Чорныя ногці! <i>(Хоча ўцячы праз акно. Скробат сцягвае яе з падаконніка, душыць за горла. Таня хрыпіць.) </i>Чорн... чорн... <i>(Б'ецца ў сутаргах.)</i></p>
<p>Убягаюць Нагель і Мюлер.</p>
<p>Нагель. Што вы робіце?</p>
<p>Скробат <i>(са скрыўленым ротам)</i>. Яна мяне пазнала.</p>
<p>Нагель. Адпусціце!</p>
<p>Скробат. Крычыць. На вуліцы пачуюць.</p>
<p>Нагель. Заткніце рот.</p>
<p>Мюлер моцна хапае Таню за рукі. Скробат дрыжачымі рукамі спрабуе запхнуць Тані ў рот гальштук.</p>
<p>І гэтага не ўмееце. <i>(Падыходзіць і спрытна затыкае Тані рот.)</i></p>
<p>1-ы салдат <i>(уваходзіць)</i>. У дварэ нікога няма, пан маёр.</p>
<p>Нагель. Бярыце яе ў машыну. Глядзіце, каб не ўцякла.</p>
<p>Салдат заломлівае Тані рукі, штурхаючы перад сабой, выводзіць.</p>
<p>Мюлер. Яна магла нам усю справу сапсаваць.</p>
<p>Нагель <i>(Скробату)</i>. Чаму так выйшла?</p>
<p>Скробат <i>(паказвае пальцы)</i>. Вось. Вы самі вінаваты.</p>
<p>Нагель. Можа, мы вінаваты і ў тым, што задуманая аперацыя правалілася?</p>
<p>Скробат. Я ўсё зрабіў, што мог.</p>
<p>Нагель. Каб выратаваць сваіх сяброў.</p>
<p>Скробат. Гэта страшнае і незаслужанае абвінавачанне.</p>
<p>Нагель. Хто ведаў пра аперацыю? Шэф, я і вы. Хто ж з нас папярэдзіў камуністаў?</p>
<p>Скробат. Я не папярэджваў. Клянуся.</p>
<p>Нагель. Вы водзіце нас за нос, таварыш упаўнаважаны. Грошы бераце ў нас, а служыце ім. Мусіць, забыліся, чый вы ўпаўнаважаны.</p>
<p>Скробат <i>(спалоханы)</i>. Як вы можаце гэтак думаць, пан маёр!</p>
<p>Нагель. Для гэтага ў мяне ёсць усе падставы. У нас ёсць даныя, што дзякуючы вашаму ўмеламу кіраўніцтву колькасць злачынных элементаў у горадзе павялічылася. Сотні людзей выведзены ў лес. Туды ж цэлымі фурманкамі і нават грузавікамі вывозіліся зброя, цёплае адзенне, медыкаменты.</p>
<p>Скробат. Я не мог усяму гэтаму перашкодзіць.</p>
<p>Нагель. Яны не слухаюць партыйнага кіраўніцтва?</p>
<p>Скробат. Слухаюць. Яны робяць тое, што сказала партыя.</p>
<p>Нагель. А што яна сказала?</p>
<p>Скробат. Тое, чым канчаюцца зводкі Саўінфармбюро.</p>
<p>Нагель. Смерць нямецкім акупантам?</p>
<p>Скробат. Так. І я не ў сілах гэтаму перашкодзіць.</p>
<p>Нагель. Тое, што маглі, вы таксама не зрабілі. Дзе актыў, які вы абяцалі нам сабраць на могілках?</p>
<p>Скробат. Не ведаю. Тут нешта здарылася.</p>
<p>Нагель <i>(злавесна)</i>. Даўно мы з вамі не размаўлялі па-шчырасці, пан Скробат. Я скажу хлопцам, каб яны вамі сёння заняліся.</p>
<p>Скробат увабраў галаву ў плечы, нібы чакаючы ўдару.</p>
<p>Вы хочаце загладзіць сваю віну і заслужыць наша давер’е?</p>
<p>Скробат. Мне больш нічога не застаецца.</p>
<p>Нагель. Даю вам такую магчымасць. Як вы думаеце, дзе цяпер вашы прыяцелі?</p>
<p>Скробат. У лесе. А калі не, дык хутка там будуць.</p>
<p>Нагель. І вы павінны туды ўцячы... ад гестапа. Дарогу ведаеце?</p>
<p>Скробат. Не.</p>
<p>Нагель. Хто ведае?</p>
<p>Скробат. Маці гэтай дзяўчыны.</p>
<p>Нагель. Прасачыце, як вернецца, і скажыце, каб завяла. Вернецеся зноў для падпольнай работы і раскажаце нам, дзе штаб, якая ахова, подступы, пароль. Зразумелі задачу?</p>
<p>Скробат. Зразумеў.</p>
<p>Нагель. А калі хочаце, можаце з імі застацца. Мы гэтага не баімся. Зараз яшчэ знімем вас у гэтым балахоне. Мюлер, апарат пры вас?</p>
<p>Мюлер дастае фотаапарат і здымае.</p>
<p>Вось так. А цяпер адкіньце капюшон, каб твар відаць быў. Мы з вамі робім вобыск. Падымайце матрац. Мюлер, шчоўкніце нас!</p>
<p>Мюлер фатаграфуе.</p>
<p>Вось так. Дакумент пераканаўчы. Вазьміце са сцяны гэту картку.</p>
<p>Скробат знімае картку.</p>
<p>Гэта хто?</p>
<p>Скробат. Мікіта.</p>
<p>Нагель. Якога вы загадалі прыкончыць?</p>
<p>Скробат. Так.</p>
<p>Нагель. Вельмі добра. Пан Скробат, ён жа Нёманскі, разглядае картку свае ахвяры. Паказвайце яе мне! Вось так. Шчоўкніце, Мюлер, нас яшчэ разок.</p>
<p>Мюлер фатаграфуе.</p>
<p>Цяпер, калі хочаце, можаце да нас не варочацца.</p>
<p> </p>
<center>Заслона</center>
<p> </p>
<p>Дзея працягваецца назаўтра рана ў той жа дэкарацыі. Асцярожна ўваходзіць Алена. Яна прыглядаецца да ўсяго, нібы першы раз у гэтай хаце. Падняла кнігі, што ляжалі на падлозе, патрымала і палажыла ў куфэрак. Адчыніла шафу. Убачыла сукенку, кінутую абы-як, расправіла, павесіла на вешалку. Заглянула ў адзін пакой, у другі. Вярнулася назад і села ля стала.</p>
<p>Алена. Яна яшчэ прыходзіла сюды. <i>(Ціха заплакала. Выцірае слёзы рогам хусткі.)</i> Дзе ж ты, дзіця маё роднае? Дзяўчынка мая дарагая. Можа, яны цябе застрэлілі, як ты ноччу ішла па вуліцы. І ты ляжыш дзе-небудзь у руінах, прабітая кулямі. А можа, схапілі цябе каты на страшную пакуту і выпытваюць, крамсаюць тваё кволае цела.</p>
<p>У пярэдняй пачуўся стук дзвярэй і шоргат. Алена хуценька ўстала. Твар яе засвяціўся надзеяй.</p>
<p>Можа, яна.</p>
<p>Суседка <i>(за парцьерай)</i>. Можна зайсці?</p>
<p>Алена <i>(засмучаная)</i>. Заходзьце.</p>
<p>Суседка <i>(уваходзіць)</i>. Вы, мусіць, мяне не ведаеце?</p>
<p>Алена. Ведаю. Вы жывяце напроці.</p>
<p>Суседка. Гора ў вас вялікае.</p>
<p>Алена. Вы, можа, ведаеце што пра маё гора?</p>
<p>Суседка. Бачыла, як прыйшла ваша малая.</p>
<p>Алена. Дык вы яе бачылі?</p>
<p>Суседка. Падышла, спачатку ў акно паглядзела. Потым дзверы адчыніла асцярожненька. Толькі зайшла, зараз і немцы тут.</p>
<p>Алена. Гестапаўцы!</p>
<p>Суседка. Чорт іх ведае, хто яны такія, толькі пяцёх з машыны вылезла. Чатыры ў нямецкай форме, а пяты ў чорным балахоне. Так і кінуліся да вашых дзвярэй.</p>
<p>Алена з жахам схапілася за галаву.</p>
<p>У мяне сэрца так і зайшлося. Можа, думаю, яна праз акно як выскачыць. Не.</p>
<p>Алена. І што ж далей?</p>
<p>Суседка. А далей самае страшнае. Спачатку ціха было, а потым раптам расчыняецца акно і яна ў акне паказалася на момант. Уся трымціць ад страху ды як крыкне: «Чорныя ногці!» І тут я бачу: балахон той схапіў яе за шыю.</p>
<p>Алена. Чорныя ногці?</p>
<p>Суседка. «Чорныя ногці!» — гэта я добра чула.</p>
<p>Алена. Беднае маё дзіця! Яна звар’яцела ад страху.</p>
<p>Суседка. Дзіва што можна звар’яцець. Зараз бачу, валакуць яе, небараку, у машыну. Салдат рукі заламаў назад, а яна, бедная, і крыкнуць не можа, рот заткнулі, нягоднікі.</p>
<p>Паўза. Алена ціха плача.</p>
<p>Дык вось я і зайшла. Можа, памагчы што трэба.</p>
<p>Алена. Што ж вы мне паможаце, дарагая мая? Сілы ў вас няма такой, каб мне памагчы.</p>
<p>Скробат <i>(уваходзіць)</i>. Добры дзень. Што ў вас, Алена Сцяпанаўна! Бяда якая здарылася?</p>
<p>Алена. Бяда, таварыш Нёманскі. Вялікая бяда.</p>
<p>Суседка. То я пайду ўжо. <i>(Выходзіць.)</i></p>
<p>Алена. Таню гестапаўцы схапілі.</p>
<p>Скробат. Што вы кажаце!</p>
<p>Алена. Суседка бачыла, як яе валаклі ў машыну.</p>
<p>Скробат. Не ўпадайце ў роспач, Алена Сцяпанаўна. Выпусцяць, яна ж дзіця яшчэ.</p>
<p>Алена. Вы ж ведаеце, якое гэта дзіця.</p>
<p>Скробат. Будзем спадзявацца на лепшае. Я разумею ваша матчына гора, але ж не трэба рукі апускаць. Давайце падумаем, што нам рабіць.</p>
<p>Алена. Я і хацела з вамі параіцца.</p>
<p>Скробат. Дзе нашы ўсе?</p>
<p>Алена. У лес пайшлі. Немцы хацелі накрыць усіх на могілках.</p>
<p>Скробат. Не казалі, хто выдаў?</p>
<p>Алена. Ніхто нічога не ведае.</p>
<p>Скробат. Нам з вамі таксама трэба ў лес ісці.</p>
<p>Алена. А як жа Танюша?</p>
<p>Скробат. Чым жа вы ёй дапаможаце?</p>
<p>Алена. Даведацца, ці жывая. Можа, перадачу будуць прымаць.</p>
<p>Скробат. Яны і вас схопяць. Ёй не дапаможаце, а сябе загубіце. І справе можаце пашкодзіць.</p>
<p>Алена. А калі яе выпусцяць?</p>
<p>Скробат. Да знаёмых зойдзе ці да сваякоў. А нам трэба падавацца зараз жа, каб не было позна.</p>
<p>Алена. Можа, вы і праўду кажаце. Пайду клунак збяру. Вы пачакайце трошкі. <i>(Выходзіць на кухню і праз хвіліну, аглядаючыся, убягае ў пакой.)</i> Які жах!</p>
<p>Скробат <i>(усхапіўся)</i>. Што такое?</p>
<p>Алена. Там у склепе немец.</p>
<p>Скробат. Які немец?</p>
<p>Алена. Нежывы, здаецца.</p>
<p>Скробат. Яшчэ гэтага не хапала. <i>(Выходзіць на кухню.)</i></p>
<p>Алена. Ну што — жывы?</p>
<p>Скробат <i>(з кухні)</i>. Мёртвы. <i>(Уваходзіць.)</i> Нажом яго шарахнулі.</p>
<p>Алена. Відаць, той, што каля Вікці круціўся. Гэта Саша яго.</p>
<p>Скробат. Цяпер нам тут і аднае хвіліны нельга заставацца.</p>
<p>Алена. Я ўжо і сама бачу.</p>
<p>Скробат. Толькі рукі ў кроў запэцкаў. <i>(Растапырвае пальцы.)</i></p>
<p>Алена. Ідзіце, я палью. <i>(Выходзіць на кухню. Алена варочаецца адна.)</i> Чорныя ногці! У яго чорныя ногці!</p>
<p> </p>
<h4><a id="chapter12"></a>Карціна дзевятая</h4>
<p>Лагер партызанскага атрада. Злева штабная зямлянка. Справа, пад елкаю, самаробны стол і лаўкі каля яго. У глыбіні лесу, паміж дрэвамі, відаць партызанскія зямлянкі і буданы з яловых лапак. На сцэне — Братка, Цётка, Рунец, Кузьмін, камандзір узвода Канцавы, Радыст з рацыяй за плячамі, Чэпік з вінтоўкай напагатове, накіраванай на радыста.</p>
<p>Братка. Ты дзе яго знайшоў?</p>
<p>Чэпік. Ён сам мяне знайшоў, таварыш камандзір. Я ў сакрэце ляжаў. Чую — нешта шастае ў кустах. Я думаў, кабан дзікі, адно ж ён вылазіць з бандурай за плячамі. Проста на мяне. Тут я яго за шкірку — хадзі сюды!</p>
<p>Братка. Гэта што ў цябе за плячамі?</p>
<p>Радыст. Рацыя.</p>
<p>Братка. А як ты сюды трапіў?</p>
<p>Радыст. З самалёта. На парашуце спусціўся.</p>
<p>1-ы партызан. Брэша і не чырванее.</p>
<p>Братка. Хто цябе паслаў і для чаго?</p>
<p>Радыст. Партызанскі штаб, што ў Маскве. Для абслугоўвання атрадаў таварыша Камлёва.</p>
<p>Братка. Добра цябе немцы брахаць наўчылі.</p>
<p>Радыст. Чэснае камсамольскае, таварыш камандзір!</p>
<p>Канцавы. Як прозвішча начальніка Партызанскаа штаба?</p>
<p>Радыст. Рымарэнка.</p>
<p>Кузьмін. Гэта яму і немцы маглі сказаць.</p>
<p>2-і партызан. Шпіён, ясна.</p>
<p>Кузьмін. Услед за намі паслалі, каб разведаў, дзе атрад, і радзіраваў немцам.</p>
<p>Радыст <i>(пратэстуючы)</i>. Таварыш камандзір!</p>
<p>Братка. Што «таварыш камандзір»? Чым ты дакажаш, што не шпіён?</p>
<p>Радыст. Дакументаў у мяне няма, але ж і так відаць.</p>
<p>1-ы партызан <i>(іранічна)</i>. Відаць як на далоні.</p>
<p>Радыст. Вось і рацыя савецкая.</p>
<p>Канцавы. Такія і ў немцаў ёсць.</p>
<p>Братка. Проста дзіва! Скінулі цябе з самалёта і якраз на наш атрад. Як быццам там ведаюць, дзе мы знаходзімся.</p>
<p>Радыст. Мяне пасылалі да таварыша Камлёва. Лётчык скінуў не там, дзе трэба. Я блукаў па лесе і наткнуўся на яго. <i>(Паказвае на Чэпіка.)</i></p>
<p>1-ы партызан. Выкручваецца, гадзіна.</p>
<p>Канцавы. Чаго з ім цацкацца? Дазвольце, таварыш камандзір. <i>(Вымае пісталет і падморгвае Братку.)</i> Я адвяду яго за зямлянку.</p>
<p>Рунец. Чакайце, таварышы! Трэба яму выпрабаванне даць.</p>
<p>Братка. Прыдумаў?</p>
<p>Рунец. Шыфр у цябе ёсць?</p>
<p>Радыст. Ёсць.</p>
<p>Рунец. Пакажы.</p>
<p>Радыст. Ён у мяне ў галаве.</p>
<p>Рунец. Звязацца з Масквой можаш?</p>
<p>Радыст. Магу.</p>
<p>Рунец. Няхай перадасць аб аперацыях атрада «Смерць фашыстам», і каб паслязаўтра раніцой было гэта ў апошніх паведамленнях.</p>
<p>Братка <i>(радысту)</i>. Чуеш? Калі паслязаўтра не будзе ў апошніх паведамленнях, мы з табой цацкацца не будзем.</p>
<p>Радыст выцірае рукавом спацелы лоб.</p>
<p>Канцавы. А калі ён не з Масквой звяжацца, а немцаў выкліча? Мы ж не можам праверыць, які шыфр у яго галаве.</p>
<p>Братка. Атраду быць у баявой гатоўнасці. Таварыш Канцавы, выстаўце ўзмоцненую варту. <i>(Радысту.)</i> Зарубі сабе на носе: калі немцы нападуць на нас, ты першы кулю схопіш. Хадзем, я прадыктую данясенне ў Партызанскі штаб.</p>
<p>Цётка <i>(Рунцу)</i>. Каб яны яго ў расход не пусцілі.</p>
<p>Рунец. Не пусцяць, пакуль не выпрабуюць.</p>
<p>Цётка. А можа такое быць, што падасланы?</p>
<p>Рунец. Колькі хочаш.</p>
<p>Цётка. Вось тут і ўгадай.</p>
<p> </p>
<h4><a id="chapter13"></a>Карціна дзесятая</h4>
<p>Лагер партызанскага атрада. Дэкарацыя папярэдняй карціны. На варце ля зямлянкі стаіць Чэпік.</p>
<p>Уваходзяць Алена з клункам за плячамі і Скробат. За імі Акуліч з вінтоўкай напагатове.</p>
<p>Акуліч. Стой!</p>
<p>Алена і Скробат спыняюцца.</p>
<p>Чэпік. Папаўненне прывёў?</p>
<p>Акуліч. Трэба яшчэ разабрацца, што гэта такое. Так проста і садзяць па нашай сцежцы. А пароля не ведаюць. Гэты нават з пісталетам. <i>(Вымае з кішэні пісталет.)</i> Аддаваць не хацеў. Дзе камандзір?</p>
<p>Чэпік. Тут. <i>(Ківае на зямлянку.)</i></p>
<p>Акуліч. Далажы. Або папільнуй іх, дык я сам.</p>
<p>Чэпік <i>(бярэ вінтоўку напагатоў)</i>. Ідзі дакладвай.</p>
<p>Акуліч ідзе ў зямлянку.</p>
<p>Чэпік. Садзіся, цётка. Ды клунак знімі, далей ісці няма куды.</p>
<p>Алена. А мне далей і не трэба.</p>
<p>Чэпік <i>(прыглядаецца)</i>. О-о! Здаецца, знаёмая! Я чуў, што вы нажную машыну прадаяце. Здарова, маці!</p>
<p>Алена. Здароў, сынок!</p>
<p>Чэпік. Памагаць нам прыйшлі?</p>
<p>Алена. Прыйшлі. Ледзь жывыя выбраліся.</p>
<p>Чэпік. Ці пазналі вы мяне?</p>
<p>Алена. Адзенне другое, дык не зразу і пазнаеш.</p>
<p>З зямлянкі выходзяць Братка і Акуліч.</p>
<p>Братка. О-о! Каго я бачу! А тут мне дакладваюць, што чуць не шпіёнаў злавілі. Добры дзень, таварыш Нёманскі. <i>(Паціскае руку.)</i> Алена Сцяпанаўна! Нарэшце і вы да мяне ў госці прыйшлі.</p>
<p>Скробат. Строгасці тут у цябе. Абяззброілі, чуць не застрэлілі.</p>
<p>Братка. Хлопцы службу знаюць.</p>
<p>Акуліч. Пісталет куды загадаеце, таварыш камандзір?</p>
<p>Братка. Аддаць па прыналежнасці.</p>
<p>Акуліч <i>(аддае пісталет Скробату)</i>. Дазвольце ісці на месца, таварыш камандзір.</p>
<p>Братка. Дзякую за службу, таварыш Акуліч.</p>
<p>Акуліч. Служу савецкаму народу.</p>
<p>Братка. Можаце ісці.</p>
<p>Акуліч адыходзіць.</p>
<p>Скробат. І шмат у цябе такіх арлоў?</p>
<p>Братка. Усе паўтараста. Алена Сцяпанаўна! Занясіце клунак у зямлянку. Там і ложак ёсць, можаце адпачыць, калі хочаце.</p>
<p>Алена. Я б хацела сваіх пабачыць... калі яны тут.</p>
<p>Братка. Тут.</p>
<p>Алена. Можа, і Таня?</p>
<p>Братка. Не, Тані няма. Вы адпачніце пакуль што, я іх паклічу.</p>
<p>Алена. Калі ласка. <i>(Бярэ клунак і ідзе ў зямлянку.)</i></p>
<p>Братка. Таварыш Чэпік! Паклічце сюды таварышаў, што з горада прыйшлі. А ў восем ноль-ноль прывядзіце таго... радыста.</p>
<p>Чэпік. Ёсць, таварыш камандзір. <i>(Адыходзіць.)</i></p>
<p>Скробат. Колькі ты ад нас папаўнення атрымаў?</p>
<p>Братка. З горада да мяне прыйшло... восемдзесят тры, здаецца.</p>
<p>Скробат. А не цэніш.</p>
<p>Братка. Вельмі нават цаню.</p>
<p>Скробат. Ад партыйнай арганізацыі адарваўся. Аб планах сваіх нічога не паведамляеш.</p>
<p>Братка. Пашлеш планы, а іх перахопяць. Вунь якую правакацыю супраць нас задумалі,</p>
<p>Скробат. А мы іх усё ж перахітрылі.</p>
<p>Братка. Апрача таго, я ўстанавіў сувязь з падпольным абкомам.</p>
<p>Скробат. Вось як! Я чуў, што ёсць такі.</p>
<p>Братка. І што датычыцца баявых аперацый, я выконваю яго заданні.</p>
<p>Скробат. Гэта ты так вырашыў?</p>
<p>Братка. Не, ёсць загад.</p>
<p>Скробат. Ад каго?</p>
<p>Братка. Ад Цэнтральнага Камітэта і Партызанскага штаба.</p>
<p>Скробат. У гэтага абкома ёсць сувязь з ЦК?</p>
<p>Братка. Ёсць.</p>
<p>Скробат. А з намі няма. Як у цябе са зброяй?</p>
<p>Братка. Здабываем.</p>
<p>Скробат. Там на мяне нават ручныя кулямёты настаўлялі.</p>
<p>Братка. І станковыя ёсць.</p>
<p>Скробат. Максімы?</p>
<p>Братка. Тры нямецкія і два нашы. Нават артылерыя ёсць.</p>
<p>Скробат. Хвалішся.</p>
<p>Братка. Процітанкавая гармата. Хадзем пакажу. <i>(Адыходзяць.)</i></p>
<p>З зямлянкі выходзіць Алена. Да яе падбягае Вікця.</p>
<p>Вікця. Мама! <i>(Цалуюцца.)</i> Ты адна?</p>
<p>Алена. Вунь з гэтым чалавекам. <i>(Ківае ўслед Скробату.)</i></p>
<p>Вікця. А... <i>(Не адважваецца запытацца.)</i></p>
<p>Алена <i>(садзіцца на лаўку. Са смуткам)</i>. А Танюшы няма. Гестапаўцы схапілі.</p>
<p>Вікця абхапіла матчыну шыю рукамі і прыпала да грудзей.</p>
<p>Вікця. I пра бацьку нічога не чула?</p>
<p>Алена. Нічога. Можа, разам яны там. А можа, і жывога няма. <i>(Убачыўшы, што падыходзяць Рунец і Цётка.) </i>Адыдзіся крыху, мне трэба з гэтымі людзьмі пагаварыць.</p>
<p>Вікця адыходзіцца.</p>
<p>Рунец. Алена Сцяпанаўна! Прыйшлі!</p>
<p>Алена. Прыйшла і чалавека прывяла.</p>
<p>Рунец. Мы яго там сустрэлі.</p>
<p>Алена. А каго прывяла, і не ведаю.</p>
<p>Цётка. Як — каго? Гэта ж таварыш Нёманскі. Вы ж яго ведаеце.</p>
<p>Алена. Я яго не ведаю. Душы яго не ведаю.</p>
<p>Рунец. Вы ведаеце, хто яго паслаў да нас.</p>
<p>Алена. Даруйце. Можа, я ад гора здурнела.</p>
<p>Рунец. Нейкая ж прычына ёсць у вас?</p>
<p>Алена. Што гэта можа значыць: «чорныя ногці»?</p>
<p>Цётка. Нічога не разумею. Якія ногці?</p>
<p>Алена. Калі гестапаўцы зрабілі налёт на маю кватэру, там быў адзін у чорным балахоне з закрытым тварам. Суседка бачыла, як Танюша кінулася ў акно з крыкам: «Чорныя ногці!», а ён сцягнуў яе з падаконніка і стаў душыць.</p>
<p>Цётка. Чорныя ногці?.. Пачакайце...</p>
<p>Алена. Прыгледзелася я, дык у яго ж чорныя ногці.</p>
<p>Рунец <i>(да Цёткі)</i>. «Чорны манікюр» — помніш?</p>
<p>Цётка. Гэта абсурд.</p>
<p>Рунец. Хто мог хавацца пад балахонам? Немец? Не. Нехта баяўся, каб не пазналі.</p>
<p>Цётка. Але падазраваць яго!</p>
<p>Алена. Каб жыў быў Андрэй Пятровіч, ён бы мог сказаць пра яго нешта больш важнае.</p>
<p>Рунец. Што ж Мікіта мог вам пра яго сказаць?</p>
<p>Алена. Што Нёманскі хадзіў у СД.</p>
<p>Цётка. Дык вось адкуль у вас падазрэнне! Цяпер зразумела. Мікіта мог яшчэ і не тое сказаць. Дзіўна толькі, што вам, беспартыйнай, сказаў, а нам пра гэта ні словам не заікнуўся. Вы, мусіць, не ведаеце, што Страказа пісала.</p>
<p>Алена. Вось якая бяспамятная стала. За сваім горам пра чужое забылася. <i>(Вымае з-за пазухі паперку.)</i> Заходзіла я зноў да тае прыбіральшчыцы пра Андрэя Пятровіча пытацца. Пра яго яна нічога не ведае, а ад Страказы запіску перадала.</p>
<p>Рунец чытае запіску і, усхваляваны, перадае Цётцы. Тая прачытала, і яны моўчкі пераглянуліся.</p>
<p>Рунец. А самому Нёманскаму Андрэй Пятровіч гаварыў пра гэта?</p>
<p>Алена. Меўся сказаць, але я не ведаю: больш не бачылася з мужам.</p>
<p>Цётка. А Мікіта хіба ваш муж?</p>
<p>Алена. Таму ён мне адной і сказаў пра гэта.</p>
<p>Рунец <i>(да Цёткі)</i>. Што скажаш цяпер пра яўрэйскія могілкі?</p>
<p>Цётка. Што ж цяпер рабіць?</p>
<p>Рунец. Судзіць.</p>
<p>Цётка. Тады трэба Братку папярэдзіць. Я пайду ў зямлянку нібыта вады напіцца, а ты прышлі яго да мяне. <i>(Ідзе ў зямлянку.)</i></p>
<p>Алена. Дык гэта ён, гэты д'ябал з чорнымі кіпцюрамі, загубіў іх!</p>
<p>Падыходзяць Братка і Скробат.</p>
<p>Скробат. З поўначы і з усходу ў цябе подступы ахоўваюцца добра, а з гэтага ж боку нічога няма.</p>
<p>Братка. Там балота.</p>
<p>Скробат. Непраходнае?</p>
<p>Братка. Хто ведае сцежкі, прайсці можна. <i>(Да Рунца.)</i> А дзе ж Цётка?</p>
<p>Рунец. У зямлянцы. Ёй нешта дрэнна стала, пайшла вады напіцца.</p>
<p>Братка. Ці ёсць там вада яшчэ, трэба паглядзець. <i>(Ідзе ў зямлянку.)</i></p>
<p>Скробат. А ты тут ужо камісарыць пачаў?</p>
<p>Рунец. Правёў гутарку з байцамі.</p>
<p>Скробат. Як маральны стан?</p>
<p>Рунец. У бой рвуцца.</p>
<p>Скробат. Братка, мусіць, хоча, каб ты тут застаўся. Заставайся, калі хочаш. Я вярнуся ў горад, а там будзе відаць.</p>
<p>Рунец. Гэта як партыйная арганізацыя скажа.</p>
<p>Скробат <i>(Цётцы, якая з Браткам выйшла з зямлянкі)</i>. Што, нездаровіцца?</p>
<p>Цётка. Нічога, прайшло ўжо.</p>
<p>Братка. Сядайце, дарагія госці. Пагаворым.</p>
<p>Скробат. Госці, а на стале чамусьці нічога няма. <i>(Садзіцца.)</i></p>
<p>Братка. Будзе. <i>(Становіцца ў Скробата за плячамі.) </i>Зараз усё будзе. Вікця, Кузьмін! Ідзіце сюды!</p>
<p>Вікця і Кузьмін падыходзяць.</p>
<p>Скробат. Аб чым гаварыць будзем?</p>
<p>Братка. Ёсць аб чым.</p>
<p>Скробат. Ды ты сам хоць сядзь, а то стаіш над душою.</p>
<p>Братка. А душа што... адчувае што-небудзь?</p>
<p>Скробат. Не люблю, калі за плячамі стаяць. Пра што гаворка?</p>
<p>Братка. А хоць бы пра подступы, якімі ты цікавішся.</p>
<p>Скробат. Што гэта значыць?</p>
<p>Братка. Ты для каго гэтыя весткі збіраеш?</p>
<p>Скробат. Ты што — жартуеш? <i>(Намацвае ў кішэні пісталет.)</i> Я абавязан ведаць пра баявую гатоўнасць атрада.</p>
<p>Рунец. Вымі рукі з кішэняў!</p>
<p>Скробат. Гэта што яшчэ такое?</p>
<p>Рунец. Вымі, табе кажуць! Ну!</p>
<p>Скробат павольна вымае рукі.</p>
<p>Братка. А гэта дай мне пакуль што. <i>(Адбірае пісталет.)</i></p>
<p>Рунец. Палажы на стол! Лапы палажы на стол!</p>
<p>Скробат. Што вы — падурнелі? <i>(Кладзе рукі на стол.)</i></p>
<p>Рунец. Наадварот, паразумнелі.</p>
<p>Цётка. Нам твой чорны манікюр падабаецца.</p>
<p>Рунец. Каго ты душыў гэтымі рукамі?</p>
<p>Скробат. Я?! Душыў?</p>
<p>Рунец. Успомні. У чый дом у чорным балахоне прыходзіў?</p>
<p>Скробат. Калі? Што вы, таварышы! У якім балахоне?</p>
<p>Цётка <i>(з абурэннем)</i>. Падлюга. Яшчэ таварышамі называе.</p>
<p>Рунец. У СД чаго хадзіў?</p>
<p>Скробат. Калі? Хто гэта бачыў?</p>
<p>Рунец. Муж гэтай жанчыны, якога ты на той свет адправіў — таварыш Мікіта.</p>
<p>Кузьмін. Ох! Дык гэта... <i>(Парываецца да Скробата.)</i></p>
<p>Братка <i>(спыняе яго)</i>. Сядзь!</p>
<p>Алена. Ты думаў, праўду ў зямлю загнаў, а яна наверх выйшла.</p>
<p>Кузьмін <i>(становіцца на калені перад Аленай)</i>. Карай мяне, маці. Я забіў Андрэя Пятровіча.</p>
<p>Алена <i>(з жахам адхіснулася)</i>. Ты!</p>
<p>Вікця. Гэта няпраўда, Саша! Ты не забіваў!</p>
<p>Кузьмін. Гэта праўда, Вікця.</p>
<p>Рунец. Смяротны прысуд вынесла падпольная арганізацыя. Кузьміну даручана было яго выканаць. Мы аднолькава вінаваты і з роспаччу схіляем галовы перад памяццю нашага таварыша, перад пакутамі жонкі і дачкі. Гэты гад <i>(паказвае на Скробата)</i> узвёў на яго паклёп.</p>
<p>Алена. Ваша спачуванне не загоіць маіх страшных ран. Дараваць мне вам цяжка, але і праклінаць не хачу. Няхай навекі будуць пракляты тыя, хто прынёс нам гора і пакуты. І тыя вырадкі, што прадалі сваё сумленне ворагу.</p>
<p>Цётка. Запіску падсунуў, правакатар пракляты.</p>
<p>Рунец. Вось яе сапраўдная запіска. <i>(Чытае.)</i> «Родныя мае: Вусаты, Цётка, Алена Сцяпанаўна, Братка, Мікіта... <i>(Яшчэ раз падкрэслівае.)</i> Мікіта! Пасылаю вам сваё апошняе прывітанне. Заўтра, калі сонца гляне на нашу пакутную зямлю, мяне ўжо не будзе на свеце. Яны возьмуць маё жыццё, але не вырвуць з маіх грудзей веры ў нашу перамогу. Бывайце назаўсёды, мае дарагія! Адпомсціце за мяне, за ўсе крыўды і пакуты нашага народа».</p>
<p>Усе глыбока ўсхваляваны. Доўгая паўза.</p>
<p>Што ж ты маўчыш, гад? Можа, і цяпер яшчэ будзеш адпірацца?</p>
<p>Скробат. Усё... Канец мой прыйшоў.</p>
<p>Рунец. Як здраднікам стаў?</p>
<p>Скробат. Катаванняў не вынес. Спужаўся, думаў, што ўсё загінула. Упаў, а ўстаць не змог. Іх баяўся і вас баяўся. Баяўся смерці, баяўся пакуты. А больш за ўсё баяўся ганьбы, каб людзі не ўведалі.</p>
<p>Рунец. І нічога гэтага ты не пазбег.</p>
<p>Алена. Дзе дачку дзеў, ірад?</p>
<p>Скробат. Яе няма на свеце.</p>
<p>Алена. Ты забіў яе?</p>
<p>Скробат. Яна не магла жыць, ведаючы, хто я.</p>
<p>Алена заплакала наўзрыд.</p>
<p>Рунец. Правакацыя на могілках твая справа?</p>
<p>Скробат. Мая.</p>
<p>Братка. Сюды чаго прыйшоў?</p>
<p>Скробат. Каб потым іх прывесці.</p>
<p>Рунец. Пачаў з маладушнасці і кончыў здрадай. Такі твой ганебны канец, Скробат-Нёманскі. І калі зноў заззяе сонца над нашай зямлёй, не тваё сэрца сагрэюць яго праменні. Не твае дзеці прытуляцца да грудзей свайго бацькі з гордасцю за яго подзвігі. Народ уславіць сваіх герояў — жывых і мёртвых, а цябе калі ўспамяне хто, дык толькі з праклёнам. Які прысуд вынесем здрадніку?</p>
<p>Братка. Смерць!</p>
<p>Цётка. Смерць!</p>
<p>Кузьмін. Смерць!</p>
<p>Вікця. Смерць!</p>
<p>Братка. Вунь вядуць і таго. <i>(Глядзіць на гадзіннік.)</i> Зараз будуць перадаваць апошнія паведамленні. <i>(Уваходзіць радыст і за ім Чэпік з вінтоўкай напагатове. Братка адчыняе дзверы зямлянкі. Да радыста.)</i> Зараз вырашыцца твой лёс.</p>
<p>З зямлянкі, дзе стаіць прыёмнік, чуваць голас дыктара, які паведамляе аб асобных баявых эпізодах на фронце і ў тыле ворага.</p>
<p>Рунец. Ціха, таварышы!</p>
<p>Усе напружана слухаюць.</p>
<p>Голас дыктара. Народныя мсціўцы з атрада «Смерць фашыстам», якім камандуе таварыш Б., напалі на паліцэйскую казарму ў населеным пункце М. Восем паліцэйскіх забіта. Захоплена шаснаццаць вінтовак, два ручныя кулямёты і шмат патронаў.</p>
<p>Братка <i>(радысту)</i>. Ну, друг, прабач. Давай я цябе пацалую. <i>(Моцна абнімаюцца.)</i></p>
<p>Рунец. А цяпер перадай Цэнтральнаму Камітэту Камуністычнай партыі, што здраднік Радзімы Скробат-Нёманскі па прыгавору камуністаў-падпольшчыкаў расстраляны. Падпольная арганізацыя працягвае барацьбу ў тыле ворага.</p>
<center><i>Канец</i></center>
<p><i>1958</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>