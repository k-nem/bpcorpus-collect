<div class="container">
<div class="book-utils">
<div id="qrcode"></div>
<a href="/Kandrat_Krapiva/Svinni_na_dapamohu_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1931 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 143-146 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Свінні на дапамогу -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Свінні на дапамогу</h2>
<div style="height: 3rem"></div>
<!-- TOC_BEGIN -->
<a href="#chapter1">1. Дух цяжкі ў саўгасе</a><br/>
<a href="#chapter2">2. Дзядзя здзельшчыны баіцца</a><br/>
<a href="#chapter3">3. Дарогу сустрэчнаму плану</a><br/>
<br/><br/>
<!-- TOC_END -->
<!-- BOOK_BEGIN -->
<div class="EPIGRAPH">
<p><i>З працы ў складзе выязной брыгады «Звязды» ў свінагадоўчым саўгасе «Банонь»</i></p>
</div>
<div class="CLEAR"></div>
<p> </p>
<p>У сотні галасоў заложна — рох ды рох! —</p>
<p>Свінарнік абвясціў трывогу.</p>
<p>Схапіўшы на бягу шматок пякучых строф,</p>
<p>Спяшаюся свінні на дапамогу.</p>
<p> </p>
<p> </p>
<h3><a id="chapter1"></a>1. Дух цяжкі ў саўгасе</h3>
<p> </p>
<div class="EPIGRAPH">
<p>У свінагадоўчым саўгасе «Банонь» праз недагляд за час з 1 студзеня па 1 чэрвеня 1931 года здохла 1480 парасят.</p>
</div>
<div class="CLEAR"></div>
<p> </p>
<p>Пахваліцца надта</p>
<p>Сёння тут няма чым:</p>
<p>Валачэцца шмат хто</p>
<p>У хвасце свінячым.</p>
<p> </p>
<p>Глуха заклік гасне</p>
<p>Гінуць свінні марна,</p>
<p>Дух цяжкі ў саўгасе —</p>
<p>У свіной трупярні.</p>
<p> </p>
<p>А я тут не госцем,</p>
<p>А мне тут не есца:</p>
<p>Трэба ўзяць кагосьці</p>
<p>За такое месца,</p>
<p> </p>
<p>Каб аж ён завойкаў</p>
<p>Ды адчуў, нягоднік:</p>
<p>Пачалася бойка</p>
<p>За свінню сягоння.</p>
<p> </p>
<p>Трэ сказаць — даволі!</p>
<p>Прыпыніць злачынства,</p>
<p>Каб свіней паболей</p>
<p>Ды паменей свінства.</p>
<p> </p>
<h3><a id="chapter2"></a>2. Дзядзя здзельшчыны баіцца</h3>
<p> </p>
<div class="EPIGRAPH">
<p>На адной тэхнічнай нарадзе загадчык Бяздзедавіцкага аддзялення саўгаса «Банонь» Бернштэйн заявіў, што для пераходу на здзельшчыну ў яго не хапае рабочай сілы.</p>
</div>
<div class="CLEAR"></div>
<p> </p>
<p>На тэхнічнай на нарадзе</p>
<p>Быў адзін «разумны» дзядзя.</p>
<p>Дзядзя здзельшчыны баіцца,</p>
<p>Дзядзю здзельшчына «дваіцца».</p>
<p> </p>
<p>«А на ліха,— кажа,— мне!</p>
<p>Тут і так рабочых мала,</p>
<p>Як яна ж апанавала,</p>
<p>Трэба болей удвайне».</p>
<p> </p>
<p>Як жа мне тут пастарацца</p>
<p>Разжаваць — ды дзядзю ў рот?</p>
<p>Ўсюды здзельшчына для працы,</p>
<p>А ў яго — наадварот.</p>
<p> </p>
<p>За прыгожыя мо вочы</p>
<p>Любіць здзельшчыну рабочы?</p>
<p>Я тут штосьці... ніт фарштэйн,</p>
<p>Паважаны Бернштэйн.</p>
<p> </p>
<p>Вашы гэтыя развагі</p>
<p>Заслугоўваюць увагі,—</p>
<p>Вы ў саўгасе — гаспадар:</p>
<p>Ваша гэткая «памылка»</p>
<p>Гэта здзельшчыне магілка,</p>
<p>Па вытворчасці удар.</p>
<p> </p>
<p>А мы вас — на белы свет,</p>
<p>Да рабочай масы тварам,</p>
<p>І ўжо ўдарым дык ударым</p>
<p>Па-ударнаму, як след.</p>
<p> </p>
<h3><a id="chapter3"></a>3. Дарогу сустрэчнаму плану</h3>
<p> </p>
<div class="EPIGRAPH">
<p>Той самы Бернштэйн на той самай тэхнічнай нарадзе заявіў, што ён не дазволіць сустрэчнага плана ў доглядзе за свіннямі, бо тут пагоня за колькасцю пойдзе на шкоду якасці.</p>
</div>
<div class="CLEAR"></div>
<p> </p>
<p>Дарогу!</p>
<p>Дарогу</p>
<p>сустрэчнаму плану!</p>
<p>З гэтакім лозунгам</p>
<p>хто ж</p>
<p>не згодзіцца?</p>
<p>Дазвольце,</p>
<p>я ўсё ж такі</p>
<p>гляну,</p>
<p>Як у жыцці ён</p>
<p>на месцы</p>
<p>праводзіцца.</p>
<p>Іду я дарогай</p>
<p>з сустрэчным планам:</p>
<p>Дзень добры —</p>
<p>рабочым!</p>
<p>Дзень добры —</p>
<p>сялянам!</p>
<p>Калгаснікі нас сустракаюць,</p>
<p>брыгады;</p>
<p>Усюды вітаюць,</p>
<p>усюды нам</p>
<p>рады.</p>
<p>Ды сэрца зноў</p>
<p>чагосьці ў трывозе,—</p>
<p>Той самы Бернштэйн</p>
<p>і тут</p>
<p>на дарозе:</p>
<p>Бровы насупіў</p>
<p>ды грозны такі</p>
<p>Стаў супроць нас,</p>
<p>скамячыў кулакі</p>
<p>(Аж сэрца</p>
<p>ад страху</p>
<p>сціскаецца болем):</p>
<p>«Сустрэчнага плана,—</p>
<p>крычыць,—</p>
<p>не дазволім!</p>
<p>З сустрэчным тут</p>
<p>нажывеш яшчэ</p>
<p>пакасць:</p>
<p>Сустрэчны — за колькасць,</p>
<p>а я —</p>
<p>за якасць».</p>
<p> </p>
<p>Годзе,</p>
<p>таварыш,</p>
<p>глупства пароць!</p>
<p>Ваш гэты довад</p>
<p>зусім</p>
<p>недарэчны.</p>
<p>Вы за якасць?</p>
<p>А хто ж супроць?</p>
<p>Ды хіба ж без якасці</p>
<p>гэта</p>
<p>сустрэчны?</p>
<p>А ўрэшце,</p>
<p>што мне спрачацца</p>
<p>з вамі,</p>
<p>Вы — «вучоны», вы — «падкаваны»,—</p>
<p>Няхай вам пакажуць ударнікі</p>
<p>самі,</p>
<p>Што такое</p>
<p>сустрэчныя планы.</p>
<p>Яны не прывыклі</p>
<p>ў хвасце</p>
<p>абы-як</p>
<p>паўзці,</p>
<p>Да апартунізму,</p>
<p>як вы,</p>
<p>не скоцяцца:</p>
<p>І аб колькасці,</p>
<p>і аб якасці</p>
<p>Напэўна</p>
<p>паклапоцяцца.</p>
<p> </p>
<p><i>1931</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>