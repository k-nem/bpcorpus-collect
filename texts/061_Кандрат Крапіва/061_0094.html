<div class="container">
<div class="book-utils">
<div id="qrcode"></div>
<a href="/Kandrat_Krapiva/Kormny_i_nadvorny_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1925 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 176-178 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1925 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Кормны і надворны -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Кормны і надворны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Аб іх скажу я, што магу...</p>
<p>Ў адным хляве і берлагу</p>
<p>І нават ад адной свінні</p>
<p>Радзіліся яны —</p>
<p>Адзін Руды, другі Падласы.</p>
<p>Пассаць абодва былі ласы,</p>
<p>І дружна так яны спачатку</p>
<p>Клалі матку,</p>
<p>Уплёўшыся за цыцкі ўдвох,</p>
<p>А тая ляжа — рох ды рох.</p>
<p>Пасля, сумуючы па цыццы,</p>
<p>Ў адным капаліся карытцы</p>
<p>І разам елі ды пілі —</p>
<p>Ну, аднакашнікі былі,</p>
<p>Хоць бульбяную елі кашу.</p>
<p>Пасля ганялі іх на пашу;</p>
<p>Як уцячы ж рабілі спробу,</p>
<p>Пастух абодвух пугай сцёбаў.</p>
<p>Так цэла лета. Але ўвосень</p>
<p>Канец настаў такіх адносін —</p>
<p>Ім разлучыцца давялося.</p>
<p>— Трэ да ладу прывесці свінні,—</p>
<p>Сказаў раз муж да гаспадыні,—</p>
<p>Карміць пара, але якога?</p>
<p>— Ды ўжо ж няйначай, як Рудога:</p>
<p>Рахманы ён і не маркотны</p>
<p>І да яды нек больш ахвотны...</p>
<p>Заперлі Рудага ў хляўчук.</p>
<p>Аднак жа я сказаць хачу,</p>
<p>Хоць пад сакрэтам, вам аб гэтым,</p>
<p>Што неахайны той хляўчук</p>
<p>Рудому здаўся кабінетам.</p>
<p>Руды ў пяшчоце дый у ласцы:</p>
<p>Штодзень тры разы бульбы ў ражцы</p>
<p>Даюць яму, ды шчэ й з мукою —</p>
<p>Пайшло свінчо зусім рукою:</p>
<p>Руды наш стаў дабёр і гладак,</p>
<p>Аж чуць цягае ўжо азадак,</p>
<p>Не верыцца, што ёсць і косці,</p>
<p>І закруціўся зграбна хвосцік.</p>
<p>Зажыў Руды. Але з Падласым</p>
<p>Зусім не тое гэтым часам:</p>
<p>Наш гаспадар яго акінуў —</p>
<p>Падласы еў адну мякіну,</p>
<p>Тарчком на ім расло шчацінне,</p>
<p>І спачувалі яму свінні,</p>
<p>А ён сланяўся й скрыгаў горна,</p>
<p>Што лёс зрабіў яго надворным...</p>
<p>Раз нешта здарылася цётцы</p>
<p>К Рудому не ўшчыніць варотцы.</p>
<p>Убачыў гэту рэч Падласы</p>
<p>І, каб не траціць марна часу,</p>
<p>Рашыў зайсці к Рудому ў госці</p>
<p>(Ён ведаў, што Руды не посціць):</p>
<p>— Ругу! ругу! — дзень добры, братка!</p>
<p>Які ты зграбны стаў ды гладкі!..</p>
<p>Што ж не вітаеш ты мяне?</p>
<p>— А ты што прэшся ў кабінет,</p>
<p>Свіное рыла, без дакладу? —</p>
<p>Сказаў Руды і адвярнуўся задам.</p>
<p> </p>
<p>Нямала ёсць яшчэ брыды,</p>
<p>Як той Руды,</p>
<p>Што так вітаюцца з «надворным»</p>
<p>Задам кормным.</p>
<p> </p>
<p><i>1925</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>