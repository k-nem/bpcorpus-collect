<div class="container">
<div class="book-utils">
<div id="qrcode"></div>
<a href="/Kandrat_Krapiva/Malitvy_pa-bielarusku_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1923 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 62-64 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1923 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Малітвы па-беларуску -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Малітвы па-беларуску</h2>
<div style="height: 3rem"></div>
<!-- TOC_BEGIN -->
<a href="#chapter1">1. Отча наш</a><br/>
<a href="#chapter2">2. Цару нябесны</a><br/>
<a href="#chapter3">3. Багародзіца</a><br/>
<a href="#chapter4">4. Верую</a><br/>
  <a href="#chapter5">1</a><br/>
  <a href="#chapter6">2</a><br/>
  <a href="#chapter7">3</a><br/>
  <a href="#chapter8">4</a><br/>
  <a href="#chapter9">5</a><br/>
  <a href="#chapter10">6</a><br/>
  <a href="#chapter11">7</a><br/>
<br/><br/>
<!-- TOC_END -->
<!-- BOOK_BEGIN -->
<div class="EPIGRAPH">
<p><i>На ўвагу папам-беларусам</i></p>
</div>
<div class="CLEAR"></div>
<p> </p>
<p>Мітрапаліт Варшаўскі Юры</p>
<p>Рашыў зрабіць славяншчыне хаўтуры:</p>
<p>Загадаў ён Віленскай кансісторыі,</p>
<p>Каб усе папы, каторыя</p>
<p>Могуць ужыць беларускай мовы,</p>
<p>Гаварылі б на ёй прамовы.</p>
<p>Я думаю (хоць можна й памыліцца),</p>
<p>Што скора па-беларуску будуць і маліцца,</p>
<p>Дык, каб бацькам духоўным услужыць,</p>
<p>Я рад малітвы ім пералажыць</p>
<p>На беларускую з славянскай мовы.</p>
<p>Вось тут чатыры ўжо гатовы.</p>
<p> </p>
<h3><a id="chapter1"></a>1. Отча наш</h3>
<p> </p>
<div class="EPIGRAPH">
<p><i>Для папоў Заходняй Беларусі</i></p>
</div>
<div class="CLEAR"></div>
<p> </p>
<p>Наш бацька нябесны, збавіцель ты наш!</p>
<p>Маленні нас, грэшных, бязгрэшны, уваж!</p>
<p>Аб хлебе насушным цябе не прашу:</p>
<p>Дадуць прыхаджане — я й сам насушу,</p>
<p>Прасіць я не буду яец ды кілбас,—</p>
<p>Скаромнае ёсць пакуль што яшчэ ў нас.</p>
<p>А вось аб чым шчыра цябе я малю:</p>
<p>Ты сам, як калісьці, сыдзі на зямлю,</p>
<p>Даведайся раз хоць авечак сваіх,</p>
<p>Бо нас не баяцца ўжо — служак тваіх:</p>
<p>Ва ўсе распаўзацца пачалі бакі,</p>
<p>Бляюць што папала, іх крадуць ваўкі.</p>
<p>Ты ў кучку збяры іх ды ў толк прывядзі</p>
<p>І плотам высозным вакол абвядзі,</p>
<p>Каб воўк бальшавіцкі сюды не залез,</p>
<p>Штодзень не цягаў каб ён нашых авец.</p>
<p> </p>
<h3><a id="chapter2"></a>2. Цару нябесны</h3>
<p> </p>
<div class="EPIGRAPH">
<p><i>Для папоў Савецкай Беларусі</i></p>
</div>
<div class="CLEAR"></div>
<p> </p>
<p>Ох, цар наш нябесны!</p>
<p>Мне жыць стала цесна:</p>
<p>З авец мне карысці</p>
<p>Няма, як калісьці,</p>
<p>Бо воўны не далі,</p>
<p>Ваўкамі ўсе сталі.</p>
<p>А я — ні славечка,</p>
<p>Маўчу, як авечка,</p>
<p>Баюся і пікнуць</p>
<p>Ды рад бы дзе знікнуць,—</p>
<p>Хоць лезці ўжо трэба</p>
<p>Жывому на неба.</p>
<p> </p>
<h3><a id="chapter3"></a>3. Багародзіца</h3>
<p> </p>
<div class="EPIGRAPH">
<p><i>Для папоў Савецкай Беларусі</i></p>
</div>
<div class="CLEAR"></div>
<p> </p>
<p>Прасвятая багародзіца!</p>
<p>Ты не бачыш, што тут робіцца!</p>
<p>Дык сядзі ж там ды не кратайся,</p>
<p>Як даўней, ты, дзева, радуйся,</p>
<p>Дый за нас там, багародзіца,</p>
<p>Бо самім нам не прыходзіцца.</p>
<p> </p>
<h3><a id="chapter4"></a>4. Верую</h3>
<p> </p>
<div class="EPIGRAPH">
<p><i>Для ўсіх папоў і попікаў, а асабліва для «жывых».</i></p>
<p><i>У гэтай малітве скарочаны штаты з 12 членаў на 7</i></p>
</div>
<div class="CLEAR"></div>
<p> </p>
<p> </p>
<h4><a id="chapter5"></a>1</h4>
<p>У бога бацьку верую,</p>
<p>Пакуль асмінай мераю,</p>
<p>А як мераць перастану,</p>
<p>Дык і верыць не стану.</p>
<p> </p>
<h4><a id="chapter6"></a>2</h4>
<p>Я верую і ў сына</p>
<p>(Хоць жыта і з мякінай),</p>
<p>Ды хто ж бы не паверыў,</p>
<p>Каб гэтулькі намераў?</p>
<p> </p>
<h4><a id="chapter7"></a>3</h4>
<p>Вось будзе саладуха!..</p>
<p>Я верую і ў духа,</p>
<p>З якога дапамогай</p>
<p>Намераў гэтак многа.</p>
<p> </p>
<h4><a id="chapter8"></a>4</h4>
<p>Самлела ўжо спіна...</p>
<p>І ў цэркаў ядыну</p>
<p>Павінен я верыць,</p>
<p>Каб болей намераць.</p>
<p> </p>
<h4><a id="chapter9"></a>5</h4>
<p>Пра той свет не дбаю,</p>
<p>Бо я не чакаю</p>
<p>Прыходу другога</p>
<p>Ні чорта, ні бога.</p>
<p> </p>
<h4><a id="chapter10"></a>6</h4>
<p>Я веру: хоць трэсне,</p>
<p>Ніхто не ўваскрэсне.</p>
<p> </p>
<h4><a id="chapter11"></a>7</h4>
<p>Хоць як бы ні верыў,</p>
<p>А жыта намераў</p>
<p>Аж сорак асмін.</p>
<p>Амін!</p>
<p> </p>
<p><i>1923</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>