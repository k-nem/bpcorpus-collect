<div class="container">
<div class="book-utils">
<div id="qrcode"></div>
<a href="/Kandrat_Krapiva/Dalikatnyja_Parasiaty_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1926 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 171 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1926 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Далікатныя Парасяты -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Далікатныя Парасяты</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Няхай не слухае, каму не міла,</p>
<p>А я тут расказаць хачу,</p>
<p>Што ад людзей нядаўна чуў:</p>
<p>Як Цётка парасят карміла.</p>
<p>Не ведаю — у будні дзень ці ў свята,</p>
<p>Пусціла ў сенцы Цётка Парасяты,</p>
<p>Ім замяшала есці</p>
<p>Ды на хвілінку выйшла дзесьці.</p>
<p>Вярнулася яна і стала ля парога спужана:</p>
<p>Памыяў на падлозе лужына,</p>
<p>І цеста ўсё парыта,</p>
<p>І бруд кругом каля карыта.</p>
<p>Тут, раззлаваўшыся без меры,</p>
<p>Кабета адчыніла дзверы</p>
<p>Ды аблавухіх панічоў</p>
<p>Давай шалёстаць скарачом.</p>
<p>Калі ж наробяць яны піску!</p>
<p>Ну — рэжуць іх, няйначай.</p>
<p>На піск на той здалёк і зблізку</p>
<p>Набегла шмат радні свінячай,</p>
<p>І парасячы піск не чуцен у свінячым гудзе:</p>
<p>Наставіўшы хібы і папусціўшы пену,</p>
<p>На дзверы лезуць і на сцену.</p>
<p>Іх ледзьве адагналі людзі.</p>
<p> </p>
<p>Дык вось, браткі,</p>
<p>Калі такія свінюкі</p>
<p>(А свінюкоў нямала ёсць на свеце)</p>
<p>Ды завядуцца ў сельсавеце</p>
<p>Ці ў кааператыве ў вас,—</p>
<p>Ганіце вон, на мой адказ.</p>
<p> </p>
<p><i>1926</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>