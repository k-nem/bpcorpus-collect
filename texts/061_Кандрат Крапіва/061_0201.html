<div class="container">
<div class="book-utils">
<div id="qrcode"></div>
<a href="/Kandrat_Krapiva/Epihramy_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1960 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 412-414 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Эпіграмы -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Эпіграмы</h2>
<div style="height: 3rem"></div>
<!-- TOC_BEGIN -->
<a href="#chapter1">"Спыталіся ў мяне аднойчы юнакі..."</a><br/>
<a href="#chapter2">"— Чаго так гучна б’юць літаўры?.."</a><br/>
<a href="#chapter3">На вульгарызатара</a><br/>
<a href="#chapter4">Інтэрв'ю Якуба Коласа</a><br/>
<a href="#chapter5">«Тоўстаму» пісьменніку</a><br/>
<a href="#chapter6">На ананіма</a><br/>
<a href="#chapter7">На празаіка</a><br/>
<a href="#chapter8">Крэда халтуршчыка ў паэзіі</a><br/>
<a href="#chapter9">«Старой» знаёмай у міні-спадніцы</a><br/>
<a href="#chapter10">Да выхаду ў свет «Анталогіі беларускай паэзіі»</a><br/>
<a href="#chapter11">Адказ на «Роздум» Максіма Танка</a><br/>
  <a href="#chapter12">І</a><br/>
  <a href="#chapter13">ІІ</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>"Спыталіся ў мяне аднойчы юнакі..."</h3>
<p>Спыталіся ў мяне аднойчы юнакі:</p>
<p>— Нашто людзям лаўровыя вянкі?</p>
<p>Я адказаў з сумленнем чыстым:</p>
<p>— Патрэбы тут бываюць, кажу, дзве:</p>
<p>Адным — насіць на галаве,</p>
<p>Другім жа — крупнік гатаваць</p>
<p>З лаўровым лістам.</p>
<p> </p>
<h3><a id="chapter2"></a>"— Чаго так гучна б’юць літаўры?.."</h3>
<p>— Чаго так гучна б’юць літаўры?</p>
<p>Чын лоб увенчваюць лаўры?</p>
<p>Хто там такі?</p>
<p>— Ці ж ты сляпы?</p>
<p>Літаратурныя слупы.</p>
<p>— Каб прыспяшыць уздым культуры,</p>
<p>Народ на лаўры не скупы:</p>
<p>Тут дзе-нідзе літаратурны,</p>
<p>А рэшта ўсё... сапраўдныя слупы.</p>
<p> </p>
<h3><a id="chapter3"></a>На вульгарызатара</h3>
<p>Класікай харчуецца,</p>
<p>Толькі не разжоўвае,—</p>
<p>І адразу чуецца</p>
<p>Нешта ў ім маржовае.</p>
<p> </p>
<h3><a id="chapter4"></a>Інтэрв'ю Якуба Коласа</h3>
<p>Быў я ў Парыжы на кангрэсе,</p>
<p>То ў Загібельцы, браце, лепш:</p>
<p>Грыбоў няма ў Булонскім лесе,</p>
<p>А ў Сене — хоць бы адзін лешч.</p>
<p> </p>
<h3><a id="chapter5"></a>«Тоўстаму» пісьменніку</h3>
<p>Не надзімайся так, пастой:</p>
<p>Не ўсякі тоўсты — Леў Талстой.</p>
<p> </p>
<h3><a id="chapter6"></a>На ананіма</h3>
<p>Спыталіся ў яго: — Ты ведаеш Іуду?</p>
<p>— Якога? Гэтага паскуду?</p>
<p>Іскарыёта, што прадаў Хрыста?</p>
<p>Гандляр паршывы! Свалата!</p>
<p>Ды я б яго павесіць загадаў:</p>
<p>Такі тавар! І танна так прадаў!</p>
<p> </p>
<h3><a id="chapter7"></a>На празаіка</h3>
<p>Празаік раманам хваліўся</p>
<p>Старонак на тысячу трыста,</p>
<p>Раман жа з паліцы зваліўся</p>
<p>І забіў раманіста.</p>
<p> </p>
<h3><a id="chapter8"></a>Крэда халтуршчыка ў паэзіі</h3>
<p>Дзеля пары «цалкашоў»</p>
<p>Я нічым не грэбую:</p>
<p>Я ў паэзію пайшоў</p>
<p>За сваёй патрэбаю.</p>
<p> </p>
<h3><a id="chapter9"></a>«Старой» знаёмай у міні-спадніцы</h3>
<p>Што з таго, што ты, Марыя,</p>
<p>Ногі выставіш старыя?</p>
<p>Што з тых ног за прыгажосць?</p>
<p>І ў мяне такія ёсць.</p>
<p> </p>
<h3><a id="chapter10"></a>Да выхаду ў свет «Анталогіі беларускай паэзіі»</h3>
<p>Прырост на ферме Петруся —</p>
<p>Ад Муравейкі да Лася.</p>
<p>Расце, буяе пагалоўе...</p>
<p>Няхай гукае на здароўе,</p>
<p>Патрэбен толькі плот жалезны,</p>
<p>Аслы каб часам не залезлі.</p>
<p> </p>
<h3><a id="chapter11"></a>Адказ на «Роздум» Максіма Танка</h3>
<p> </p>
<div class="EPIGRAPH">
<p>Прывык да дыэты, да цёплых галёш,</p>
<p>Да лазні з бярозавым венікам,</p>
<p>Пісаць пачынаю ўсё горш я і горш —</p>
<p>Пара выбіраць акадэмікам.</p>
<p>Максім Танк</p>
</div>
<div class="CLEAR"></div>
<p> </p>
<p> </p>
<h4><a id="chapter12"></a>І</h4>
<p>Хлопец — проста як кроў з малаком,</p>
<p>А прыкінуўся ж такім бедаком,—</p>
<p>І цяжка дышацца,</p>
<p>І дрэнна пішацца,</p>
<p>Ну так адрахлеў не на жарты,</p>
<p>Што ў акадэмікі й варты.</p>
<p>Скажам яму без палемікі:</p>
<p>Рана яшчэ ў акадэмікі.</p>
<p> </p>
<h4><a id="chapter13"></a>ІІ</h4>
<p>Хвалююць паэта праблемы нязвычныя,</p>
<p>На твары — скептычныя рысы...</p>
<p>Не плюй на лысіны акадэмічныя —</p>
<p>Сам будзеш лысы.</p>
<p> </p>
<p><i>1960</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>