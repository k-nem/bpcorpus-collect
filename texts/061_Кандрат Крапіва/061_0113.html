<div class="container">
<div class="book-utils">
<div id="qrcode"></div>
<a href="/Kandrat_Krapiva/Moda_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1926 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 179-180 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1926 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Мода -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Мода</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Якімсьці чынам, невядома,</p>
<p>З вар’яцкага шпіталя ці то дома</p>
<p>Ды збегла раз няшчасная кабета,</p>
<p>Якая з малых год</p>
<p>Была паклонніцаю мод</p>
<p>І розум страціла праз гэта.</p>
<p>Было, між іншым, лета.</p>
<p>Яна тут зараз цераз плот</p>
<p>І скокнула ў гарод</p>
<p>Ды, завязаўшы нек па-свойму хустку,</p>
<p>Давай тут прыбіраць старанна галаву:</p>
<p>Лісцё ўтыкае морквы і капусту,</p>
<p>І кроп, і іншую траву.</p>
<p>Пасля па вуліцы прайшла, як быццам каралева,</p>
<p>Хоць грудзі голыя і цела ўсё свіціцца,</p>
<p>Аж сэрца, гледзячы, сціскаецца ад жалю.</p>
<p>Аднак жа паабапал — справа, злева —</p>
<p>За ёю бегла разявак мо з трыццаць,</p>
<p>Галёкалі, іржалі.</p>
<p>І нават нейкія два франты,</p>
<p>Згубіўшы свой «шляхетны» сорам,</p>
<p>Таксама любаваліся уборам,</p>
<p>Хвалілі, што «пікантны».</p>
<p>А колькі модніцам-кабетам</p>
<p>Іх пахвала абыдзецца і грошай і турбот,</p>
<p>Няшчасныя не думалі аб гэтым.</p>
<p>Назаўтра ўжо ва ўсіх паклонніц мод,</p>
<p>Якія пераймаць заўсёды рады,</p>
<p>Дык не адзін заўважан быў распорак,</p>
<p>А ззаду й спераду — па сорак.</p>
<p>На галаве ж у іх не грады</p>
<p>І нават не гарод,</p>
<p>А проста — цэлае шматполле:</p>
<p>Бульбянік тут развесіў голле,</p>
<p>Там далей — іншы корапьплод;</p>
<p>На самай макаўцы ячмень</p>
<p>Пад вецярком сабе шумеў,</p>
<p>А далей сырадэля</p>
<p>Так міла белым тварыкам глядзела,</p>
<p>І роем навакол гулі</p>
<p>Двухногія чмялі.</p>
<p> </p>
<p>Якія ж выведу я тут маралі?</p>
<p>Каб на галовах не аралі,</p>
<p>Заводзячы севазварот шматпольны?</p>
<p>Ды не, браткі, зусім</p>
<p>Я клапачуся не аб гэтым,</p>
<p>І байку прысвячаю ўсім,</p>
<p>Хто слепа модзе пакланіцца здольны:</p>
<p>Дзяўчатам ды кабетам,</p>
<p>А больш за ўсіх дык маладым паэтам.</p>
<p> </p>
<p><i>1926</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>