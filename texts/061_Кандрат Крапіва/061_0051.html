<div class="container">
<div class="book-utils">
<div id="qrcode"></div>
<a href="/Kandrat_Krapiva/Dzvie_kumy_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1923 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 83-84 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1923 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дзве кумы -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Дзве кумы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>— Ну як жа, кумка, маецца? —</p>
<p>Кума ў кумы пытаецца.</p>
<p>— І не пытайся лепш, кума:</p>
<p>Цяпер жа, ведаеш сама,</p>
<p>Што дзень пражыў, то й дзякуй богу;</p>
<p>Не міла, кумка, нек нічога,</p>
<p>Нічога нек і не на ўме,—</p>
<p>Адказвае кума куме.</p>
<p>— Канчына свету, кажуць, блізка:</p>
<p>Вось, кажуць (чула ж, можа, й ты?),—</p>
<p>Радзіла чорта камуністка;</p>
<p>Ёсць рогі, хвост і капыты...</p>
<p>— Дык як не чуць? Я чула гэта,</p>
<p>Расказвала мне цётка Тэкля;</p>
<p>Казала, што за гэта лета</p>
<p>Чарцей было б тут, як у пекле,</p>
<p>Але таго бог не дапусціць —</p>
<p>Ён кару на людзей напусціць,</p>
<p>Тады народ увесь пагіне,</p>
<p>Мо толькі аднаго пакіне</p>
<p>На свеце бог ці двух, як Ноя...</p>
<p>Каб, здэцца, кумка, нас з табою.</p>
<p>— Хадзем маліцца хіба мы,</p>
<p>Каб бог грахі нам адпусціў,</p>
<p>Каб кары к нам не дапусціў,—</p>
<p>Сказалі разам дзве кумы.</p>
<p>Пайшлі ў царкву маліцца богу,</p>
<p>Таўкуць ілбамі аб падлогу,</p>
<p>Аж лоб трашчыць — лупцуюць цёткі,</p>
<p>Баяцца згінуць без пары.</p>
<p>А гэтым часам плеткары</p>
<p>Майструюць новыя ўжо плёткі —</p>
<p>Айцу «святому» заработкі.</p>
<p> </p>
<p><i>1923</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>