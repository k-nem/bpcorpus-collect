<div class="container">
<div class="book-utils">
<div id="qrcode"></div>
<a href="/Kandrat_Krapiva/Majstry_kryvavaha_dzaza_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1933 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 243-246 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1933 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Майстры крывавага джаза -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Майстры крывавага джаза</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>Гарматныя каралі збываюць свае вырабы за межы пад выглядам музычнага інструмента.</p>
<p>З газет</p>
</div>
<div class="CLEAR"></div>
<p> </p>
<p>«Джаз!</p>
<p>джаз!</p>
<p>джаз!</p>
<p>Да ведама</p>
<p>ўсіх капельмайстраў джаза!</p>
<p>Найлепшыя струманты —</p>
<p>гэта ў нас:</p>
<p>Бравурна-зычныя</p>
<p>Струманты музычныя —</p>
<p>Бяры</p>
<p>і грымі</p>
<p>і наярвай адразу...»</p>
<p>Згуба камусьці,</p>
<p>а ім —</p>
<p>барышы,</p>
<p>Для гэтага ў фірмы</p>
<p>пэўныя шансы,</p>
<p>Тут</p>
<p>толькі ўмей —</p>
<p>раздзімай,</p>
<p>варушы,</p>
<p>Каб найхутчэй</p>
<p>закружыліся ў танцы.</p>
<p>Модныя фірмы</p>
<p>У ЗША,</p>
<p>Не застануцца і лорды</p>
<p>ззаду:</p>
<p>Розныя маркі,</p>
<p>адна душа</p>
<p>У фабрыкантаў</p>
<p>крывавага джазу.</p>
<p> </p>
<p>«Хто аматар ладзіць джаз?</p>
<p>Лепшы струмант — гэта ў нас,</p>
<p>Струмант зычны і адборны:</p>
<p>Ёсць фаготы, ёсць валторны,</p>
<p>Можам даць мільён габояў,</p>
<p>Кожны з іх на пяць набояў;</p>
<p>Галасістыя ёсць флейты,</p>
<p>Толькі граць на іх умей ты:</p>
<p>Не зважай, што хто заплакан,</p>
<p>Націскай сабе на клапан —</p>
<p>Пік-пок!</p>
<p>Пік-пок!</p>
<p>Каго музыкай праніжа,</p>
<p>Распластае рукі крыжам,</p>
<p>Адтанцуе галубок.</p>
<p>Пік-пок!</p>
<p>Пік-пок!</p>
<p>Ёсць карнеты-а-пістоны:</p>
<p>Не зважай на енкі-стогны</p>
<p>Ды закладвай сабе стужкі,</p>
<p>Ды наігрывай частушкі —</p>
<p>Тра-та-та!</p>
<p>Тра-та-та!</p>
<p>Хай танцуе бедната,</p>
<p>Хай тлусцеюць каралі,</p>
<p>Што машыну завялі.</p>
<p>Мір сусветны? Забабоны!</p>
<p>Ёсць зенітныя трамбоны,</p>
<p>Дальнабойныя басы.</p>
<p>Ой, басы дык басы! —</p>
<p>Дубам стануць валасы,</p>
<p>Калі грымне такі бас,</p>
<p>Дасканалы выйдзе джаз —</p>
<p>Раз — ба-бах!</p>
<p>Два — бу-бух! —</p>
<p>У танцораў зойме дух,</p>
<p>Ад вялікай весялосці</p>
<p>Ўрассыпную ляцяць косці.</p>
<p>Джаз адменны, беззаганны,</p>
<p>Дык шалёна скачацца,</p>
<p>Аж ніколі больш з нагамі</p>
<p>Галава не ўбачыцца.</p>
<p>Ой, люлі! Ой, люлі! —</p>
<p>Весяляцца каралі.</p>
<p>— Ёсць раялі! Вось раялі!</p>
<p>А ў іх гусенічны ход.</p>
<p>Каб без працы не стаялі,</p>
<p>Пасылаем мы на Ўсход.</p>
<p>Жар факстрот! Сып чарльстон</p>
<p>На раялі ў трыццаць тон.</p>
<p>Хай танцуюць кулі й рыкшы,</p>
<p>Танцаваць яны прывыкшы.</p>
<p>Тром! Тром!</p>
<p>Рыта-та!</p>
<p>Хай паскача бедната,</p>
<p>Хай танцуе весела</p>
<p>Крывавае месіва,</p>
<p>Адпачне пасля ў зямлі,—</p>
<p>Хай балююць каралі!»</p>
<p> </p>
<p>Як грымнуць музыкі</p>
<p>ў правінцыі Жэхэ,</p>
<p>Аж да Жэневы</p>
<p>коціцца рэха;</p>
<p>Дзе страву гатуюць</p>
<p>пад назвай</p>
<p>«мір»,</p>
<p>Там</p>
<p>вельмі дарэчы</p>
<p>такі гарнір.</p>
<p>Драпежнікі</p>
<p>пішуць вайны закон</p>
<p>Агнём</p>
<p>і жалезам</p>
<p>на жоўтых скурах,</p>
<p>І сочыцца</p>
<p>мірны алей</p>
<p>з языкоў</p>
<p>У лорда Сесіля</p>
<p>і Поля Банкура,</p>
<p>І ў тых,</p>
<p>што за імі</p>
<p>ў цяньку стаяць,—</p>
<p>Дыпламаты</p>
<p>і дыпламатыкі,—</p>
<p>Кожны</p>
<p>правілы знае</p>
<p>«на яць»</p>
<p>Імперыялістычнай граматыкі;</p>
<p>Кожны</p>
<p>другога</p>
<p>раззброіць рад,</p>
<p>А сам —</p>
<p>нібы кветка мімозы;</p>
<p>На вуснах у кожнага —</p>
<p>шакалад,</p>
<p>А за пазухай —</p>
<p>бамбавозы.</p>
<p>Бяльмом жа на воку</p>
<p>савецкі «госць»,—</p>
<p>Простыя словы,</p>
<p>а сэнс вялізны:</p>
<p>Яго дэкларацыі —</p>
<p>у горле косць</p>
<p>Акулам</p>
<p>імперыялізму.</p>
<p>«Каб свет не захлынаўся</p>
<p>больш</p>
<p>у крыві,</p>
<p>Увесь расшматаны</p>
<p>на рызманы,</p>
<p>Давайце раззброімся:</p>
<p>я і вы,—</p>
<p>Начыстую</p>
<p>і без маны».</p>
<p>Ах, як бы ахвотна</p>
<p>вы</p>
<p>гэты рот,</p>
<p>Паны дыпламаты,</p>
<p>заткнулі!</p>
<p>Ды воплескаў буру</p>
<p>з усіх шырот</p>
<p>Яму пасылаюць</p>
<p>абедзве паўкулі,</p>
<p>І музыка ладзіцца</p>
<p>наадварот:</p>
<p>Пад гэту</p>
<p>скакаць давядзецца факстрот</p>
<p>І самай найбольшай у свеце</p>
<p>акуле.</p>
<p>І песня тады прагучыць:</p>
<p>— Ой, люлі!</p>
<p>Адбалявалі сваё</p>
<p>каралі!</p>
<p>Па каралях</p>
<p>пралетарскай шарэнгаю —</p>
<p>Плі!!!</p>
<p> </p>
<p><i>1933</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>