<div class="container">
<div class="book-utils">
<div id="qrcode"></div>
<a href="/Kandrat_Krapiva/Zarabiaty_mohuc_byc_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1935 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 249-250 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Жарабяты могуць быць -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Жарабяты могуць быць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>У калгасе «Серп і Молат» Нараўлянскага раёна конюх Ігнат Жур у 1934 годзе атрымаў прэмію (75 руб.) за стопрацэнтную злучку кабыл. Вясной 1935 года выявілася, што ні адна кабыла жарэбнай не была. Атрымліваць і прапіваць прэмію памагаў Журу старшыня калгаса Рапот.</p>
<p>З селькораўскіх допісаў</p>
</div>
<div class="CLEAR"></div>
<p> </p>
<p>У калгасе на выгодзе,</p>
<p>На палянцы ля крыніцы</p>
<p>Разышліся ў карагодзе</p>
<p>Маладыя жарабіцы.</p>
<p>Развявае вецер грывы:</p>
<p>— Дзе ж ты, мілы, чарнагрывы?</p>
<p>Задзіраюць хвост трубой:</p>
<p>— Пагулялі б мы з табой.</p>
<p>Гоц, гоц, гоца-ца!</p>
<p>Жарабят нам хочацца.</p>
<p>І старыя нават маткі</p>
<p>Капытамі б’юць у ладкі.</p>
<p>Тут прыходзіць конюх Жур</p>
<p>Выганяць з распусніц дур:</p>
<p>— Вось уцешу вас я!</p>
<p>Бач, якія ласыя!</p>
<p>Племяннога жарабца?</p>
<p>А лазовага дубца!</p>
<p>Жарабец на стайні ж,</p>
<p>Як яго дастанеш?</p>
<p>Ён на стайні на чужой,</p>
<p>За калгаснаю мяжой,</p>
<p>Дый вялікі попыт,</p>
<p>Дый дарэмны клопат.</p>
<p>Дырэктыва ёсць — пакрыць?</p>
<p>Дык пра што тут гаварыць!</p>
<p>Першы раз нібыта?</p>
<p>Будзе шыта-крыта.</p>
<p>Вечарком жа таго дня</p>
<p>Піша зводку старшыня.</p>
<p>Піша, не гаруе —</p>
<p>Жура прэміруе.</p>
<p>Растлумачвае, за што:</p>
<p>«Перакрыты на ўсе сто»</p>
<p>І маргае хітра:</p>
<p>— Збегай па паўлітра...</p>
<p>Налівай ды вып’ем, брат,</p>
<p>За калгасных жарабят.</p>
<p>Гэта на пачатак,</p>
<p>А цяпер за матак.</p>
<p>Ну, яшчэ за жарабка,</p>
<p>Дый урэжам трапака —</p>
<p>Гоц, гоц, гоца-ца!</p>
<p>Аж зямля калоціцца.</p>
<p>Прайшло лета, прайшоў год,</p>
<p>Не надзівіцца народ:</p>
<p>— А дзе ж тое племя?</p>
<p>Выдавалі ж «прэмя»!</p>
<p>Прапілі яго даўно,</p>
<p>Жарабят жа не відно.</p>
<p>Халастыя маткі</p>
<p>Скачуць упрысядкі —</p>
<p>Гоц, гоц, гоца-ца! —</p>
<p>Каб давесці людзям,</p>
<p>Што ніяк без жарабца</p>
<p>Жарабят не будзе.</p>
<p> </p>
<p>Калі жураў добра біць,</p>
<p>Жарабяты могуць быць.</p>
<p> </p>
<p><i>1935</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>