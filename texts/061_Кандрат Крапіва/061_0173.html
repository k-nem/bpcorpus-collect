<div class="container">
<div class="book-utils">
<div id="qrcode"></div>
<a href="/Kandrat_Krapiva/U_papa_dy_byu_sabaka_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1928 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 220-222 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1928 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: У папа ды быў сабака -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>У папа ды быў сабака</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>У папа ды быў сабака,</p>
<p>Поп яго любіў.</p>
<p>Ён не краў у баці сала,—</p>
<p>Поп яго не біў.</p>
<p> </p>
<p>Баця жыў ля школы блізка,</p>
<p>Проста двор у двор,</p>
<p>І наведваў часта Лыска</p>
<p>Школьны калідор.</p>
<p> </p>
<p>Да пажывы Цюцька ласы</p>
<p>Раз у школу йдзе,</p>
<p>Ён абшнырыў усе класы,</p>
<p>Ды няма нідзе.</p>
<p> </p>
<p>Хоць у думках невясёлы,</p>
<p>Хоць і посціць пост,</p>
<p>Але выйшаў Лыска з школы —</p>
<p>Абаранкам хвост.</p>
<p> </p>
<p>Напаткаўся ён Мілорду,</p>
<p>Які тут гуляў;</p>
<p>Прывітаўся морда ў морду,</p>
<p>«Добры дзень!» маўляў.</p>
<p> </p>
<p>(Мне пяром размову гэту</p>
<p>Цяжка й перадаць.)</p>
<p>— Дзядзька Лыска за асвету</p>
<p>Ўзяўся, як відаць?</p>
<p> </p>
<p>— Ды прызнацца ўжо не сорам,</p>
<p>Пхнёмся пакрысе:</p>
<p>Сем тут класаў з калідорам...</p>
<p>Я прайшоў усе.</p>
<p> </p>
<p>І пайшло ад сукі сучцы —</p>
<p>Хто каго ні стрэў,</p>
<p>Што той Лыска у навуцы</p>
<p>Сам сабаку з’еў;</p>
<p> </p>
<p>Не капціў дарэмна свету,</p>
<p>Жыў ды не драмаў;</p>
<p>Што вышэйшую асвету</p>
<p>Лыска атрымаў;</p>
<p> </p>
<p>Што ў становішчы сабачым</p>
<p>Гэта ж — о-го-го!</p>
<p>Што мы шмат яшчэ пабачым</p>
<p>Цудаў ад яго.</p>
<p> </p>
<p>Вось і чын у Лыскі новы</p>
<p>(А ранейшы знік):</p>
<p>Навуковай установы</p>
<p>Лыска працаўнік.</p>
<p> </p>
<p>У папа ды быў сабака,</p>
<p>Поп яго любіў,</p>
<p>Ды вучоным знакамітым</p>
<p>Чорт яго зрабіў.</p>
<p> </p>
<p><i>1928</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>