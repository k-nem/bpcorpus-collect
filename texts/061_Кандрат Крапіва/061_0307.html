<div class="container">
<div class="book-utils">
<div id="qrcode"></div>
<a href="/Ivan_Krylou/Arol_i_Pcala.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Арол і Пчала -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Арол і Пчала</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Шчаслівы працаўнік у справе знакамітай:</p>
<p>Ужо ён сілы чэрпае з таго,</p>
<p>Што цэлы свет глядзіць на подзвігі яго.</p>
<p>Але пашаны варт і сціплы, цягавіты,</p>
<p>Хто траціць дзень у дзень і сілы і спакой,</p>
<p>          Не дабіваецца ні выгады, ні славы</p>
<p>                   І повен думкаю адной:</p>
<p>                   Што для агульнае працуе справы.</p>
<p> </p>
<p>Убачыўшы, як Пчолка здабывае мёд,</p>
<p>          Арол сказаў ёй ганарліва:</p>
<p>                   «Шкада цябе - няшчасны вы народ</p>
<p>З усёй умеласцю і з працаю руплівай!</p>
<p>Вас сотні носяць мёд для аднаго вулля:</p>
<p>                   А як жа разабраць пасля,</p>
<p>                   Якая там твая работа?</p>
<p>                   Не ведаю, што за ахвота:</p>
<p>Век цэлы працаваць - і што ж на ўвазе мець?..</p>
<p>У невядомасці, без славы смерць сустрэць!</p>
<p>                   Якая розніца між намі!</p>
<p>          Калі, махаючы шумлівымі крыламі,</p>
<p>                   Лятаю я пад небясамі,</p>
<p>                   То ўсюды сею страх:</p>
<p>Баяцца птушкі з долу ўзняцца,</p>
<p>Не дрэмлюць пастухі пры статку на лугах,</p>
<p>І лані быстрыя баяцца,</p>
<p>Мяне пабачыўшы, на поле паказацца».</p>
<p>          Пчала адказвае: «Хвала табе, хвала!</p>
<p>Няхай Зевес табе памножвае шчадроты!</p>
<p>Я ж працаваць для ўсіх народжана была,</p>
<p>          Не прагну вылучаць сваю работу,</p>
<p>І тым я цешуся, калі гляджу на соты,</p>
<p>Што мёду, каплю хоць, сюды прыдабыла».</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>