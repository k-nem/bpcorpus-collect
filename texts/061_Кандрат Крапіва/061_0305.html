<div class="container">
<div class="book-utils">
<div id="qrcode"></div>
<a href="/Ivan_Krylou/Arakul.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Аракул -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Аракул</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У нейкім капішчы стаяў драўляны бог,</p>
<p>Які пачаў маўляць прароцкія адгады</p>
<p>          І мудрыя даваць парады.</p>
<p>                   Затое з галавы да ног</p>
<p>                   Ён золатам абвешан, і па пяты</p>
<p>                   На ім блішчыць убор багаты.</p>
<p>Народ яго маленнем заглушыў</p>
<p>                   І фіміямам задушыў</p>
<p>                   Па легкавер'ю чалавечым.</p>
<p>Як раптам - ганьба і скандал!</p>
<p>                   Аракул праўды не ўгадаў:</p>
<p>Адказваць стаў няскладна, недарэчы;</p>
<p>          І так пайшло далей штодня:</p>
<p>          Што бог ні скажа, то брахня,</p>
<p>          Аж кожны дзіваваўся,</p>
<p>Куды ў яго прарочы дар дзяваўся!</p>
<p>                   А справа ў тым,</p>
<p>Што ідал быў пусты і жрэц садзіўся ў ім</p>
<p>          Маўляць народу прадказанні;</p>
<p>                   І вось тут вынікі відны:</p>
<p>Як быў разумны жрэц, дык бог не плёў маны,</p>
<p>          Калі ж туды засеў дурны, -</p>
<p>Балван абалванеў дазвання.</p>
<p> </p>
<p>          Яшчэ з даўнейшае пары</p>
<p>Пра суддзяў мне такіх апавядалі,</p>
<p>          Якія вельмі мудрыя бывалі,</p>
<p>          Пакуль разумныя былі сакратары.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>