<div class="container">
<div class="book-utils">
<div id="qrcode"></div>
<a href="/Kandrat_Krapiva/Dzialba_sienakosu_Z_natury_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1923? -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 90-91 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1925 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дзяльба сенакосу (З натуры) -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Дзяльба сенакосу (З натуры)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Аж дрыжыць сяло ад крыку —</p>
<p>Гэта дзеляць сенакос,</p>
<p>Дык сабраўся сход вялікі,—</p>
<p>Дай і я ўваткну свой нос.</p>
<p>Можа, й мне дадуць кусочак,</p>
<p>Хай хоць будзе асака,</p>
<p>Бо кароўка ж сена хоча,</p>
<p>Сам хачу я малака.</p>
<p>Падыходжу, чую — сварка,</p>
<p>Ўсё мацнеюць галасы.</p>
<p>Гэта Ясь грызецца з Маркам,—</p>
<p>Вось паскусваюць насы.</p>
<p>— Каб цябе ўзяла вяроўка!</p>
<p>Ну, каму ж ты аддасі?</p>
<p>Адзін конік ды кароўка...</p>
<p>Хіба сам мо паясі?</p>
<p>— Дык табе мо толькі трэба,</p>
<p>Што ў цябе кароў штук пяць?</p>
<p>Я за сена куплю хлеба,</p>
<p>У цябе ж буду купляць.</p>
<p>— Будзеш, мусіць, піскулянтам?</p>
<p>— Спекулянт, ды не кулак,—</p>
<p>Умяшаўся і Сцяпан там.</p>
<p>Ён, бач, Марку быў сваяк.</p>
<p>Вось забрала і Вінцэся —</p>
<p>Ён камечыць кулакі;</p>
<p>Так, як пеўні — ну, фацэся!</p>
<p>Падарваў я з іх бакі:</p>
<p>З кулакамі лезуць к носу,</p>
<p>Што ні слова, дык і «маць»,—</p>
<p>Ўжо не трэба й сенакосу —</p>
<p>Дай пярэбрыну зламаць.</p>
<p>Стала ўсім тут не да смеху</p>
<p>Ў бойку лезе паўсяла,</p>
<p>Ясь вось Марку як заехаў,</p>
<p>Аж «смятана» пацякла,</p>
<p>А Сцяпан тут зараз Ясю</p>
<p>Размахнуўся ды — бабах!</p>
<p>Гэтаксама нос расквасіў,</p>
<p>Сам дастаўшы па зубах.</p>
<p>Я са сходу жвава ходу,</p>
<p>Не схацеў і малака:</p>
<p>Лепш ні мёду, ні смуроду,</p>
<p>Ні па носе кулака.</p>
<p> </p>
<p><i>1923</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>