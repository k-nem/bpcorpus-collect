<div class="container">
<div class="book-utils">
<div id="qrcode"></div>
<a href="/Kandrat_Krapiva/Chviados_-_cyrvony_nos_Kazka_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1930 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - c. 371-430 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1930 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/казка,мастацкі/паэма -->
<!-- HEADER_FIELD Title: Хвядос — чырвоны нос (Казка) -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Хвядос — чырвоны нос (Казка)</h2>
<div style="height: 3rem"></div>
<!-- TOC_BEGIN -->
<a href="#chapter1">ЖЫЎ ХВЯДОС ТОЙ НЕ СЯГОННЯ</a><br/>
<a href="#chapter2">Я Ж КАЖУ — МАСТАК БЫЎ ВЫПІЦЬ</a><br/>
<a href="#chapter3">ПАЎ ХВЯДОС НА ПОЛІ БРАНІ</a><br/>
<a href="#chapter4">У ШКЛЯНОЙ ВЯЛІЗНАЙ СКРЫНІ</a><br/>
<a href="#chapter5">ПАКРАСУЙСЯ ТРОХІ, ХЛОПЕЦ</a><br/>
<a href="#chapter6">ЗАДРАМАЎ Я, МАБЫЦЬ, ТРОХУ</a><br/>
<a href="#chapter7">ШТО НІ СТУПІШ, ДЫК І ЦУД</a><br/>
<a href="#chapter8">ПРАЯЗДЖАЕ ЁН «СПАКОЙНА»</a><br/>
<a href="#chapter9">ВЫ Ж МНЕ НАВАТ МО Й РАДНЯ</a><br/>
<a href="#chapter10">ЧАЛАВЕК СТО ГОД НЕ СНЕДАЎ</a><br/>
<a href="#chapter11">ЕЖА ВАЛІЦЦА, ЯК З НЕБА</a><br/>
<a href="#chapter12">СПЯЦЬ ДАЎНО Ў ЗЯМЛІ СЫРОЙ ЛЮДЗІ З ПСІХІКАЙ СТАРОЙ</a><br/>
<a href="#chapter13">МАГАЗІН — МІНШВЕЯЎ ДВАЦЦАЦЬ</a><br/>
<a href="#chapter14">ТУТ ГЕРОЮ ПРЫВІТАННЕ З ПЕРШАЙ СПРОБАЮ ЛЯТАННЯ</a><br/>
<a href="#chapter15">СПАКАЙНЕЙ БЫЛО Б НА КОНЦЫ</a><br/>
<a href="#chapter16">СКРОЗЬ ЭЛЕКТРЫКА СЛУГУЕ</a><br/>
<a href="#chapter17">ПАМІЖ ГОРАДАМ І ВЁСКАЙ АНІЯКАЙ РОЗНІЦЫ</a><br/>
<a href="#chapter18">ПРЫГЛЯДАЙСЯ НА СТРАСЕ, РАЗБІРАЙСЯ ПАКРЫСЕ</a><br/>
<a href="#chapter19">НЕ ХЛЯСЦІЦЬ ПАЛЕССЕ ПУСТКАЙ</a><br/>
<a href="#chapter20">НАД ПЕЙЗАЖАМ НАД ПРЫГОЖЫМ АСЫПАЮЦЦА ЎСПАМІНЫ</a><br/>
<a href="#chapter21">ПРЫЗНАВАЙСЯ — ХТО ТУТ ПРАЎНУК?!</a><br/>
<a href="#chapter22">НА НЯБЕСНЫМ НА ЭКРАНЕ</a><br/>
<a href="#chapter23">СТАРЫ МІНСК</a><br/>
<a href="#chapter24">У МУЗЕІ КАРЫКАТУР</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>ЖЫЎ ХВЯДОС ТОЙ НЕ СЯГОННЯ</h3>
<p>Раскажу я казку-складку</p>
<p>Пра асобу з дзіўным лёсам;</p>
<p>Дам імя ёй для парадку:</p>
<p>Хай завецца хоць Хвядосам.</p>
<p> </p>
<p>А жыла асоба гэта</p>
<p>Не сягоння,— даўнавата,</p>
<p>Калі шмат было паэтаў,</p>
<p>А паэзіі не надта.</p>
<p> </p>
<p>А пісалі часам лоўка,</p>
<p>Ўсё паэмы былі ў модзе:</p>
<p>Твор напіша — як вяроўка,</p>
<p>А чытаць — наймай дый годзе,</p>
<p> </p>
<p>І бяссонніцаю хворым</p>
<p>Паэтычных пару каліў</p>
<p>Дактары з такога твора</p>
<p>Па рэцэпту адпускалі.</p>
<p> </p>
<p>Настрачылі твораў горы,</p>
<p>І чытаць іх давялося:</p>
<p>Пралетарскія ўсё творы,</p>
<p>Толькі шмат з іх у двукоссі.</p>
<p> </p>
<p>Ад мастацтва тады Кучар</p>
<p>Браць вучыўся ў рукі лейцы...</p>
<p>Камандзіраў было — куча,</p>
<p>Болей як культурармейцаў.</p>
<p> </p>
<p>Марксам моцна пабажыцца</p>
<p>Мы любілі так і гэтак,</p>
<p>Ды не часта мог ужыцца</p>
<p>У мазгах марксісцкі метад.</p>
<p> </p>
<p>І вучоныя, што ў БАНе</p>
<p>Над тым метадам пацелі,</p>
<p>Часта ўцяміць анізвання</p>
<p>Не маглі ці не хацелі.</p>
<p> </p>
<p>Выпраўлялі ягамосці</p>
<p>На сваёй яго калодцы,</p>
<p>Меркавалі ўзяць за хвосцік,</p>
<p>Каб самім як не ўкалоцца.</p>
<p> </p>
<p>А працоўныя тым часам,</p>
<p>Не чакаючы паперак,</p>
<p>Праз заводы і калгасы</p>
<p>Шпарка крочылі наперад.</p>
<p> </p>
<p>Квас яны сярбалі з кропам,</p>
<p>А па святах — з таранамі,</p>
<p>Але тлустая Еўропа</p>
<p>Не спраўлялася за намі.</p>
<p> </p>
<p>За імпэтным крокам гэтым</p>
<p>Ад Палесся да сталіцы</p>
<p>Не ўганяліся й паэты,</p>
<p>Нават зняўшы нагавіцы.</p>
<p> </p>
<p>І пад грукат індустрыі</p>
<p>Над палямі і лясамі</p>
<p>Гімны кволыя Марыі</p>
<p>Ціха нюнялі часамі.</p>
<p> </p>
<p>А другія, каб угнацца,</p>
<p>Дык рабілі вельмі проста:</p>
<p>Не ўзіраючыся ў працу,</p>
<p>Пераймалі дым і лёскат,—</p>
<p> </p>
<p>Ды ў абнімку з камінамі,</p>
<p>Ды ў начальства ўсё на воку...</p>
<p>Часам масы ўспаміналі,</p>
<p>Толькі масы — дзесьці збоку.</p>
<p> </p>
<p>Лез, узняўшы лямант немы,</p>
<p>Капітал на нас замежны,</p>
<p>Яшчэ марылі нацдэмы</p>
<p>Аб «сваёй», аб «незалежнай».</p>
<p> </p>
<p>Кампліменты гаварылі</p>
<p>Яны з фігаю ў кішэні,</p>
<p>Аж пакуль пальбу адкрылі</p>
<p>Па нацдэмаўскай мішэні.</p>
<p> </p>
<h3><a id="chapter2"></a>Я Ж КАЖУ — МАСТАК БЫЎ ВЫПІЦЬ</h3>
<p>Вось у Мінску ў гэту пору</p>
<p>Падымаўся хутка ўгору,</p>
<p>На дражджах як быццам рос,</p>
<p>Мой Хвядос — кірпаты нос.</p>
<p> </p>
<p>Нос кірпаты ды чырвоны:</p>
<p>Гаспадар жа быў ягоны</p>
<p>«Буслу» блізкая радня —</p>
<p>Сустракаліся штодня.</p>
<p> </p>
<p>Да размовы быў ён вялы,</p>
<p>Хараством не вельмі ўдалы,</p>
<p>Да работы сяк і так,</p>
<p>Ну, а выпіць быў мастак.</p>
<p> </p>
<p>Я ж кажу,— мастак быў выпіць:</p>
<p>Праз яго не то што Прыпяць —</p>
<p>Можа цэлае Дняпро</p>
<p>Пралілося праз нутро.</p>
<p> </p>
<p>Да яго сцякалі рэчкі</p>
<p>І клубнікі, і парэчкі,</p>
<p>Рэкі хлебнага віна —</p>
<p>Глыбіня — не ўбачыш дна!</p>
<p> </p>
<p>І дубняк пякучы, горкі,</p>
<p>І каньяк — чатыры зоркі,</p>
<p>І яшчэ там розных шмат —</p>
<p>Проста цэлы вінаспад.</p>
<p> </p>
<p>Не маглі здаволіць смагі</p>
<p>Ні партвейны, ні малагі,</p>
<p>Ані хмельны кюрасо,</p>
<p>Ні шыпучае дзюрсо.</p>
<p> </p>
<p>Так, бывала, ночка ў ночку</p>
<p>Ліў Хвядос мой, як у бочку</p>
<p>(Ў тую бочку, што без дна),</p>
<p>Безліч рознага віна.</p>
<p> </p>
<h3><a id="chapter3"></a>ПАЎ ХВЯДОС НА ПОЛІ БРАНІ</h3>
<p>Раз Хвядос на бранным полі</p>
<p>Увіхаўся з сябрукамі:</p>
<p>Вёў змаганне з алкаголем</p>
<p>І закусваў агуркамі.</p>
<p> </p>
<p>Так змагаліся заўзята,</p>
<p>Батарэй так шмат узята,</p>
<p>Шмат скацілася з сталоў</p>
<p>Мёртвых коркавых галоў.</p>
<p> </p>
<p>За калонамі калоны</p>
<p>Розных колераў і марак,—</p>
<p>Разгарэўся бой шалёны:</p>
<p>Гвалт і звон разбітых чарак,</p>
<p>І цякуць ужо равы</p>
<p>Мнагаградуснай крыві.</p>
<p> </p>
<p>Цэлу ноч так, але ўранні</p>
<p>Ён не вытрымаў напору:</p>
<p>Паў Хвядос на полі брані,</p>
<p>Капыты задраўшы ўгору.</p>
<p> </p>
<p>З крэсла ўпаў далоў на спіну,</p>
<p>Ногі доўгія раскінуў,</p>
<p>Ашчарэпіў моцна «бусла»,</p>
<p>На губах віно загусла</p>
<p>(Хоць куды рэклама він!) —</p>
<p>Памяць вечная! Амін!</p>
<p> </p>
<p>Церлі, пырскалі, качалі...</p>
<p>Нашатыр... Адэкалон...</p>
<p>Хутка доктара прымчалі —</p>
<p>Не памог нічога ён:</p>
<p> </p>
<p>Прылажыў да трубкі вуха,</p>
<p>Пульс памацаў ды паслухаў</p>
<p>І сур’ёзны сеў за стол,</p>
<p>Ціха буркнуўшы: «Гатоў».</p>
<p> </p>
<p>А Хвядос і піць не просіць,</p>
<p>І ляжыць сабе, не дыша,—</p>
<p>У вачах застыла просінь,</p>
<p>Доктар пашпарт смерці піша.</p>
<p> </p>
<p>Спачуванні і гамонка...</p>
<p>Жалю, слёз было нямала.</p>
<p>Хутка тут прыбегла жонка,</p>
<p>З плачам рукі заламала:</p>
<p> </p>
<p>— Ой, саколе мой, Хвядос! —</p>
<p>Ды як крыкне: — Доктар, нос!</p>
<p>Не памёр ён! Ён нарокам!</p>
<p>Любы, ўстань! Хадзем дахаты!</p>
<p> </p>
<p>А сама ўпілася зрокам</p>
<p>У Хвядосаў нос кірпаты.</p>
<p>Галавою доктар круціць:</p>
<p>— Небарака, звар’яцела:</p>
<p> </p>
<p>Зрок пагас, уціхлі грудзі,</p>
<p>Пачало ўжо стынуць цела.</p>
<p>Не паверыў, але скоса</p>
<p>Глянуў ён у бок Хвядоса,</p>
<p> </p>
<p>І здзівіўся доктар дужа:</p>
<p>У Хвядоса нос, як ружа:</p>
<p>Повен чырвані, здароў,</p>
<p>Здэцца, капне з яго кроў.</p>
<p> </p>
<p>Доктар шэпча: — Што за чорт?!</p>
<p>Стаў да носа прыглядацца,</p>
<p>Акуляры зноў працёр,</p>
<p>Зноў паслухаў, пульс памацаў</p>
<p>І навокал на людзей</p>
<p>Сам здзіўлёны паглядзеў.</p>
<p> </p>
<p>— Ані пульсу, ні дыхання</p>
<p>Не чуваць нідзе нізвання,—</p>
<p>Гэта ж бачыце і вы,—</p>
<p>Ну, а нос... зусім жывы.</p>
<p> </p>
<p>Доктар я, сказаць, нядрэнны —</p>
<p>Памагу і мерцвяку,</p>
<p>Ды такое вось здарэнне</p>
<p>Першы раз мне на вяку.</p>
<p> </p>
<p>Я так думаю, што тут</p>
<p>Усё роўна ўжо капут,</p>
<p>Але, каб не памыліцца,</p>
<p>Хай расхлёбвае бальніца.</p>
<p> </p>
<p>Захадзіла ўся бальніца,</p>
<p>Робяць штучнае дыханне,</p>
<p>Дагары кладуць і ніцма,</p>
<p>Ды дарэмна — больш не ўстане.</p>
<p> </p>
<p>І якую даць тут раду?</p>
<p>І за што тут ухапіцца?</p>
<p>І сышлося на нараду</p>
<p>Дактароў якіх мо з трыццаць.</p>
<p> </p>
<p>Прыглядаліся да носа,</p>
<p>Прыслухаліся да сэрца</p>
<p>І дзівіліся з Хвядоса —</p>
<p>Нос, як струк чырвоны перцу.</p>
<p> </p>
<p>Бровы супілі ў бяссіллі</p>
<p>Ды злавацца пачыналі</p>
<p>І нарэшце ухвалілі:</p>
<p>Трэ зрабіць крыві аналіз.</p>
<p> </p>
<p>Падышла, як бач, сястрыца,</p>
<p>Каля носа захадзіла</p>
<p>І крыві тут нейкім шпрыцам</p>
<p>З паўнапарстка нацадзіла.</p>
<p> </p>
<p>І праз доследы праз тыя</p>
<p>Быў такі здабыты вынік:</p>
<p>Кроў Хвядоса не застыне,</p>
<p>То не кроў — спірытус віні.</p>
<p> </p>
<p>Думкай згоднаю спавіты</p>
<p>Дактары і асістэнты:</p>
<p>Спірту чыстага ў крыві той</p>
<p>Дзевяноста тры працэнты.</p>
<p> </p>
<p>І яшчэ рабілі спробы</p>
<p>Ды дзівіліся нямала:</p>
<p>Ні адной нідзе мікробы —</p>
<p>Праспіртован дасканала.</p>
<p> </p>
<p>Сэрца стала, сціхлі грудзі,</p>
<p>На жыццё няма надзеі,</p>
<p>Але й гнісці ён не будзе —</p>
<p>Хай ляжыць сабе ў музеі.</p>
<p> </p>
<h3><a id="chapter4"></a>У ШКЛЯНОЙ ВЯЛІЗНАЙ СКРЫНІ</h3>
<p>У музей Хвядос паложан</p>
<p>Гол, як мама нарадзіла,</p>
<p>І з мінчан спяшаўся кожын</p>
<p>Паглядзець на гэта дзіва.</p>
<p> </p>
<p>Доўга так ляжаў адкрыты,</p>
<p>Нерухомы, быццам камень.</p>
<p>Толькі дошчачка прыбіта,</p>
<p>Каб не краталі рукамі.</p>
<p> </p>
<p>Даглядала яго цётка</p>
<p>І з усмешкай немінучай</p>
<p>Пыл сцірала часам шчоткай,</p>
<p>Часам мокраю анучай.</p>
<p> </p>
<p>Ён адзін у змрочнай цішы</p>
<p>Заставаўся часта ў зале,</p>
<p>Дык яго заразы-мышы</p>
<p>Трошкі раз паабгрызалі.</p>
<p> </p>
<p>Тут загадчык аб вітрыне</p>
<p>Быў прымушан клапаціцца,</p>
<p>І ў шкляной вялізнай скрыні</p>
<p>Наш Хвядос, як плашчаніца.</p>
<p> </p>
<p>Зараўлі, напяўшы жылле,</p>
<p>Тут папы, ксяндзы-прабошчы:</p>
<p>«Камуністы палажылі</p>
<p>У музей святыя мошчы!!»</p>
<p> </p>
<p>Закруціла, завярцела</p>
<p>Гэта хеўра ўсе калёсы,</p>
<p>Каб царкве аддалі цела</p>
<p>Прападобнага Хвядоса.</p>
<p> </p>
<p>А набожныя бабулі</p>
<p>Ціха плакалі ў прыглядку —</p>
<p>Больш ім нельга, як замкнулі,</p>
<p>У святую цмокнуць пятку.</p>
<p> </p>
<p>Напісаў адозву папа,</p>
<p>Абвясціў паход крыжовы,</p>
<p>Растапырыў прагна лапы</p>
<p>У святле падзей ружовых.</p>
<p> </p>
<p>Хрысціянскія пляменні</p>
<p>Ад Аляскі да Радоса</p>
<p>Заклікаў да вызвалення</p>
<p>Ён святой труны Хвядоса.</p>
<p> </p>
<p>Толькі сеў тут папа макам,—</p>
<p>Не йдзе ў бойку люд працоўны:</p>
<p>— Прападобных выпівакаў,—</p>
<p>Кажа,— ёсць усюды поўна;</p>
<p> </p>
<p>І дурных між намі мала</p>
<p>Ваяваць ісці за труны,—</p>
<p>Будзем біцца з капіталам</p>
<p>За сусветную камуну.</p>
<p> </p>
<p>Выюць зноў ксяндзы-прабошчы,</p>
<p>Падвываюць папяняты:</p>
<p>Не папаў Хвядос у мошчы,</p>
<p>А застаўся экспанатам.</p>
<p> </p>
<p>Як найлепшая агітка,</p>
<p>Пераконваў ён штогодна,</p>
<p>Што так піць не толькі брыдка,</p>
<p>Але нават вельмі шкодна.</p>
<p> </p>
<p>Шпаркім тэмпам, скорым ходам</p>
<p>Прабягаюць год за годам,</p>
<p>За гадамі — пяцігодкі,</p>
<p>Як бурлівай рэчкі хвалі,</p>
<p>І даўно памерлі продкі,</p>
<p>Што з Хвядосам выпівалі.</p>
<p> </p>
<p>А за продкамі — іх дзеці,</p>
<p>А за дзецьмі — ўнукі следам.</p>
<p>Шмат навін у белым свеце,</p>
<p>Што пра іх Хвядос не ведаў.</p>
<p> </p>
<p>Рэвалюцыі сусветнай</p>
<p>Адгрымелі навальніцы,</p>
<p>Сцерлі класавыя мэты</p>
<p>І дзяржаўныя граніцы.</p>
<p> </p>
<p>І плямён адсталых масы</p>
<p>Развівацца сталі бурна,—</p>
<p>Гатэнтоты, папуасы</p>
<p>Хутка выраслі культурна.</p>
<p> </p>
<p>У спаборніцтве заўзятым</p>
<p>Не здаюцца ім бушмены...</p>
<p>Год дзве тысячы трыццаты</p>
<p>Тут старому йдзе на змену.</p>
<p> </p>
<p>З ім і новыя падзеі,</p>
<p>З ім наперад поступ новы,</p>
<p>А Хвядос усё ў музеі</p>
<p>Нерухомы і бязмоўны.</p>
<p> </p>
<p>Што яму людская слава!</p>
<p>Што яму і поступ шпаркі!..</p>
<p>Небарак не выпіў нават</p>
<p>За сто год ніводнай чаркі.</p>
<p> </p>
<p>Нос жа той — як і раней:</p>
<p>Ні бялей, ні чырваней.</p>
<p> </p>
<h3><a id="chapter5"></a>ПАКРАСУЙСЯ ТРОХІ, ХЛОПЕЦ</h3>
<p>Новы спосаб лекаў выкрыў</p>
<p>Доктар-хімік Набгарата.</p>
<p>Дзіўным спосабам нязвыклым</p>
<p>Ён лячыў людзей багата,</p>
<p> </p>
<p>Ад атрутных розных ядаў</p>
<p>Адратоўваў іх нямала,</p>
<p>І ні разу смерць прынаду</p>
<p>З яго рук не вырывала.</p>
<p> </p>
<p>Хай на смерць бядак атручан.</p>
<p>Хай атрута страшнай сілы,—</p>
<p>Уліваў бальзам гаючы</p>
<p>У застылыя ён жылы.</p>
<p> </p>
<p>Пройдзе дзве ці тры гадзіны —</p>
<p>І нябожчык цісне руку,</p>
<p>Ўспамінае лёс свой дзіўны,</p>
<p>Славіць доктара й навуку.</p>
<p> </p>
<p>Як дачуўся пра Хвядоса</p>
<p>Слаўны доктар Набгарата,</p>
<p>Зацікавіўся ён лёсам</p>
<p>Незвычайным экспаната:</p>
<p> </p>
<p>— Вось на гэтакай арэне</p>
<p>Выпрабоўваць сілу ведаў!</p>
<p>Каб не ўтраціць мне здарэння,</p>
<p>Безадкладна ў Мінск я еду.</p>
<p> </p>
<p>Аглядзеў Хвядоса скрозь</p>
<p>Пільна доктар Набгарата,</p>
<p>Запісаў у кніжку штось,</p>
<p>Лоб памацаў, нос пакратаў.</p>
<p> </p>
<p>Як жывы, адно не дыша...</p>
<p>Праўда, трошкі сёе-тое</p>
<p>Пачапалі ў яго мышы,</p>
<p>Але гэта ўсё пустое.</p>
<p> </p>
<p>Распачаў тут доктар лекі:</p>
<p>Апарацік выняў нейкі,—</p>
<p>Трубак, шрубак там мільён,</p>
<p>А да іх яшчэ балон.</p>
<p> </p>
<p>У Хвядосаў труп застылы</p>
<p>Ён бальзам уліў у жылы,</p>
<p>Слой шкляны сказаў падаць,</p>
<p>Стаў за хворым наглядаць:</p>
<p> </p>
<p>Гукамер прыклаў да вуха,</p>
<p>Да грудзей прылёг, паслухаў,</p>
<p>Праяснілася чало:</p>
<p>Сэрца біцца пачало...</p>
<p> </p>
<p>Так павольна... ціха-ціха...</p>
<p>Вось гучней, мацней, часцей:</p>
<p>Знаць па ўсім — праходзіць ліха,</p>
<p>Моц жыццёвая расце.</p>
<p> </p>
<p>Вось пачаў Хвядос лячыцца,</p>
<p>Пачало з яго сачыцца;</p>
<p>Вось цурком бяжыць наўздзіў —</p>
<p>Цэлы слоік нацадзіў.</p>
<p> </p>
<p>Дух стаіць цяжкі ў пакоі,</p>
<p>Дзіва ўсім тут — што такое?</p>
<p>Ў нос дае, ну акурат,</p>
<p>Як даўней дэнатурат.</p>
<p> </p>
<p>Доктар мусіў растлумачыць:</p>
<p>Гэта ёсць спірытус віні;</p>
<p>Запаліў, і людзі бачаць:</p>
<p>Запалаў агеньчык сіні.</p>
<p> </p>
<p>Невялікая ў ім прымесь —</p>
<p>Асядае муць на дно,</p>
<p>Ім распальваць добра прымус,</p>
<p>Ды ўжо іх няма даўно.</p>
<p> </p>
<p>Доктар тут старой на змену</p>
<p>Літраў пяць уліў у вены</p>
<p>Штучнай свежанькай крыві,</p>
<p>Кажа хвораму: — Жыві!</p>
<p> </p>
<p>Пакрасуйся крыху, хлопец,</p>
<p>У праменнях камунізму.</p>
<p>Соку тут пакуль што хопіць,</p>
<p>А цяпер паставім клізму,</p>
<p> </p>
<p>Каб ачысціць шлунак трохі</p>
<p>Ад смяцця былой эпохі.</p>
<p> </p>
<h3><a id="chapter6"></a>ЗАДРАМАЎ Я, МАБЫЦЬ, ТРОХУ</h3>
<p>Вось і бруд даўнейшы выйшаў,</p>
<p>Вось Хвядос нармальна дыша,</p>
<p>Працірае нават вочы,</p>
<p>Вось сказаць ён нешта хоча:</p>
<p> </p>
<p>— Задрамаў я, мабыць, троху...</p>
<p>Так яшчэ праспіш эпоху.</p>
<p>Не праспаць каб нам ўсё,</p>
<p>Вып’ем, хлопцы, кюрасо.</p>
<p> </p>
<p>Ён абвёў пакой вачыма:</p>
<p>— Гэта што за чартаўшчына?</p>
<p> </p>
<p>Зала... Белыя халаты...</p>
<p>Ці не ў сне мне ўсё звярзлося?</p>
<p>Ці мо гэта толькі сніцца,</p>
<p>Ці сапраўды тут бальніца?..</p>
<p>Я здароў, хачу дахаты —</p>
<p>На Падхлюпіскную восем.</p>
<p> </p>
<p>Незнаёмую гаворку</p>
<p>Чую я. Што ж гэта, ўрэшце?</p>
<p>Дзе я? Ў Лондане? Ў Нью-Йорку?</p>
<p>У Шанхаі? Ў Бухарэсце?</p>
<p>Якім чынам сюды трапіў,</p>
<p>Не магу ніяк уцяміць.</p>
<p>Ці не даў мне хто па храпе</p>
<p>Ды адбіў да рэшты памяць?</p>
<p> </p>
<p>Мо за п'янае бадзянне</p>
<p>Хто й загрэў па мызе кія...</p>
<p>Людзі! Людзі! Грамадзяне!</p>
<p>Хто ж вы будзеце такія?</p>
<p> </p>
<p>Без адказу тут застацца</p>
<p>Давядзецца з вамі, мусіць,</p>
<p>У каго ж бы распытацца?</p>
<p>Можа ёсць хто з Беларусі?</p>
<p> </p>
<p>Тут жанчына адказала:</p>
<p>— Ты ж у Мінску, не ў Нью-Йорку,</p>
<p>Толькі ведае хто мала</p>
<p>Тваю родную гаворку.</p>
<p> </p>
<p>Бач, з эпохай нашай новай</p>
<p>Незнаёмы ты праз хворасць:</p>
<p>Ўсеагульнай земнай мовай</p>
<p>Людзі ў большасці гавораць.</p>
<p> </p>
<p>А ранейшыя ўсе мовы</p>
<p>Шчэ жывуць як дыялекты.</p>
<p>Для цябе ўсё гэта нова,—</p>
<p>Праляжаў жа цэлы век ты.</p>
<p> </p>
<p>Вось мы трохі пагаворым...</p>
<p>Лёс бы твой мог быць і горшы:</p>
<p>Ты ж сто год ляжаў тут хворы,</p>
<p>Ды не хворы, а памёршы.</p>
<p> </p>
<p>А як ты навек уклаўся,</p>
<p>Спаў, не дрыгаў і нагамі,</p>
<p>Дык тым часам кроў лілася</p>
<p>Тут у класавым змаганні.</p>
<p> </p>
<p>Як працоўныя Расіі</p>
<p>Паказалі пуцявіну,</p>
<p>Дык буржуяў папрасілі</p>
<p>Не з адной яшчэ краіны.</p>
<p> </p>
<p>Усё болей год ад году</p>
<p>Капітал у змозе кленчыў.</p>
<p>Перш за ўсё краіны Ўсходу</p>
<p>Рух узнялі вызваленчы.</p>
<p> </p>
<p>За кітайцамі індусы,</p>
<p>За індусамі нубійцы</p>
<p>Захацелі з-пад прымусу</p>
<p>Лёсу лепшага дабіцца.</p>
<p> </p>
<p>Калі спаў ланцуг іржавы,</p>
<p>Што зямля была ім скута,</p>
<p>Дык «вялікія дзяржавы»</p>
<p>Падрабнелі вельмі хутка.</p>
<p> </p>
<p>І працоўныя Еўропы</p>
<p>У сябе ўжо далі раду.</p>
<p>Скарыстаўшы ўсходні вопыт,</p>
<p>Захапілі ў рукі ўладу.</p>
<p> </p>
<p>Найдаўжэй у «Новым свеце»</p>
<p>Капітал трымацца здолеў,</p>
<p>Ды прайшло ўжо з паўсталецця,</p>
<p>Як яго рашылі долю.</p>
<p> </p>
<p>Сам ты бачыш, такім чынам,</p>
<p>Час мы тут не марнавалі;</p>
<p>Пакуль меў ты адпачынак,</p>
<p>Крыху штосьці збудавалі.</p>
<p> </p>
<p>— Гладка ўсё — камар не ўкусіць;</p>
<p>Складна так у вас выходзіць,</p>
<p>Але цётка, мабыць, хлусіць,</p>
<p>Разам з хлопцамі падводзіць.</p>
<p> </p>
<p>Я ж не еў даўно гароху,—</p>
<p>З вамі цяжка згаварыцца;</p>
<p>Праўда, спаў я, мабыць, троху,</p>
<p>Ды не век — хвілін мо трыццаць.</p>
<p> </p>
<p>Тут мяне й завезлі дзесьці,</p>
<p>А куды — не ўзяў я тропу.</p>
<p>Ну, куды ж маглі завезці?</p>
<p>Мо ў гасцініцу «Еўропу»?</p>
<p> </p>
<p>— Ну не буду намагацца,—</p>
<p>Тут табе не растлумачыш;</p>
<p>Як не верыш, то памацай —</p>
<p>Хутка сам ты ўсё пабачыш.</p>
<p> </p>
<p>Вось удзвюх атакавалі,</p>
<p>Павялі Хвядоса к ванне,</p>
<p>Мылі, церлі, шаравалі</p>
<p>Плечы, грудзі, ўсё дазвання.</p>
<p> </p>
<p>Не саромеліся з хворым,</p>
<p>Завіхаліся сястрычкі,</p>
<p>А Хвядосу трохі й сорам,</p>
<p>Бо, вядома, без прывычкі.</p>
<p> </p>
<p>Растлумачыла сястрыца</p>
<p>Тут Хвядосу ягамосцю,</p>
<p>Што ў іх звычай — ганарыцца</p>
<p>Свайго цела прыгажосцю.</p>
<p> </p>
<p>Ды яму не палягчэла,</p>
<p>Не разважыў гэты гумар:</p>
<p>«Добра ім з такім вось целам,—</p>
<p>Сам сабе Хвядос падумаў.—</p>
<p> </p>
<p>Я ж не бачыў на вяку,</p>
<p>Каб такія рукі, плечы...</p>
<p>А Хвядосу-бедаку</p>
<p>Ганарыцца вельмі нечым».</p>
<p> </p>
<h3><a id="chapter7"></a>ШТО НІ СТУПІШ, ДЫК І ЦУД</h3>
<p>Праз гадзіну Федзя з ванны</p>
<p>Выйшаў чысты і прыбраны</p>
<p>У дзівосныя трусы —</p>
<p>Шаўкавістыя, ў абліпку.</p>
<p> </p>
<p>Зачасаўшы валасы</p>
<p>І задраўшы нос, як піпку,</p>
<p>Выйшаў зараз ён на ганак</p>
<p>Прывітаць жыццё і ранак.</p>
<p> </p>
<p>І Хвядоса тут здзівіла.</p>
<p>Сапраўды бо — што за ліха?</p>
<p>Дом — не дом, у парку віла,</p>
<p>А наўкола ціха-ціха.</p>
<p> </p>
<p>Толькі збоку за прыгожай</p>
<p>За жывою агарожай</p>
<p>Смех часамі чуцен звонкі</p>
<p>Ды прыбой людской гамонкі.</p>
<p> </p>
<p>У спакойнай сіні мая</p>
<p>Не бразджаць званкі трамвая,</p>
<p>Не чуваць аўтаматораў,</p>
<p>Грукатні ламавікоў,</p>
<p> </p>
<p>Звонкіх цокання падкоў,</p>
<p>Матацыклы ім не ўтораць.</p>
<p>На праспект Хвядос як выйшаў</p>
<p>Рот разявіў, сам не дыша:</p>
<p> </p>
<p>«Гэта ж,— думае ён,— тут,</p>
<p>Што ні ступіш, дык і цуд!..»</p>
<p>Яшчэ й цуд які — уга!</p>
<p>Як ступіў, адна нага</p>
<p> </p>
<p>У адзін бок шпарка едзе,</p>
<p>А ў другі другая недзе,—</p>
<p>Пакаціўся колесам.</p>
<p>Добра, што яшчэ не тварам —</p>
<p> </p>
<p>Прывітаўся з тратуарам</p>
<p>Процілеглым полюсам.</p>
<p>Вось па гэтым першым цудзе</p>
<p>Падхапілі яго людзі,</p>
<p> </p>
<p>Пераставілі убок,—</p>
<p>Ледзь адсопся галубок.</p>
<p>Глянуў ён, а перад носам</p>
<p>Дзве рухомыя палосы</p>
<p> </p>
<p>Так бягуць нячутна, жвава:</p>
<p>Гэта — ўлева, тая — ўправа.</p>
<p>Ў кожнай з іх па тры струмені</p>
<p>З рознай шпаркасцю ў імкненні.</p>
<p> </p>
<p>Па баках, як быццам бераг,—</p>
<p>І прысады, і кусты;</p>
<p>Ад прысадаў цень густы;</p>
<p>На панелі лаўкі ў шэраг,</p>
<p> </p>
<p>Шмат людзей на лаўках едзе,</p>
<p>Той чытае, той гамоніць,</p>
<p>І ніяк не ўцяміць Федзя —</p>
<p>Як жа іх нячысцік гоніць?</p>
<p> </p>
<p>А прыгожыя ж, наўздзіў!</p>
<p>Хто такіх і напладзіў?</p>
<p>Стан той стройны ды крамяны,</p>
<p>Твар прыветны ды румяны,</p>
<p> </p>
<p>Тыя формы рук і ног</p>
<p>Быццам вытачыў станок,</p>
<p>Проста твор мастацкі нейкі,</p>
<p>Супраць іх куды там грэкі!</p>
<p> </p>
<p>А як глянуў на свой стан,</p>
<p>Сам сабе нялюбы стаў:</p>
<p>Зложан так, без жаднай меркі,</p>
<p>Дзе ні глянь, дык скрозь загана</p>
<p> </p>
<p>Ногі тыя, быццам жэрдкі,</p>
<p>Рукі, як у павіяна,</p>
<p>Рэбры тыя, быццам лёсткі,</p>
<p>Прадзіраюць скуру косткі,</p>
<p> </p>
<p>Сам гарбаты, нос кірпаты...</p>
<p>Дзёру даў бы ён дахаты,</p>
<p>Ды няма дзе толькі дзецца,</p>
<p>А вакол — не наглядзецца.</p>
<p> </p>
<p>Далей, там, за тратуарам,</p>
<p>Бы ў разводдзе дзве ракі,</p>
<p>Два канвееры з таварам</p>
<p>Мкнуцца ў розныя бакі.</p>
<p> </p>
<p>Ў карагодзе нейкім дзіўным</p>
<p>Ланцугом бесперарыўным</p>
<p>Прэ тавар на поўны ход,</p>
<p>Быццам крыгі ў ледаход.</p>
<p> </p>
<p>Між канвеераў дарога,</p>
<p>Шліфаваная да бляску,</p>
<p>Па дарозе ж гэтак многа</p>
<p>За каляскаю каляска.</p>
<p> </p>
<p>Як відаць — аўтамашыны,</p>
<p>Але што ж іх прэ так скора?</p>
<p>Шалясцяць-шапочуць шыны,</p>
<p>Не чуваць зусім матораў,</p>
<p> </p>
<p>Не бразджыць нідзе жалеззе,</p>
<p>Дым бензіну ў нос не лезе.</p>
<p> </p>
<p>Хоць дрыжалі трохі лыткі,</p>
<p>Хоць і сорамна без світкі,</p>
<p>Хоць і боязна Хвядосу,—</p>
<p>З нерухомай стаў ён пліткі</p>
<p>На рухомую палосу.</p>
<p> </p>
<p>Побач з ім стаіць канапа.</p>
<p>Сеў, пусціўся ў падарожжа.</p>
<p>Разглядаць стаў паабапал —</p>
<p>Дзіўна так і так прыгожа.</p>
<p> </p>
<p>Вось дзе вынік вольнай працы,</p>
<p>За якую... піў ён колісь:</p>
<p>Што ні дом, то ўсё палацы,</p>
<p>І не сніў такіх ніколі:</p>
<p> </p>
<p>Формы розныя і стылі,</p>
<p>Быццам мары і імкненні,</p>
<p>У каменні тым застылі.</p>
<p>Ці жыве само каменне?</p>
<p> </p>
<p>Пазнаваў Хвядос на вока</p>
<p>Сярод новых стыль калішні,</p>
<p>Але грэцкі ці барока,</p>
<p>Разбіраўся ён не лішне.</p>
<p> </p>
<p>Ды прызнацца трэба шчыра,</p>
<p>Ён сто год назад і ў школе</p>
<p>Побач з готыкай ампіра</p>
<p>Не адрозніваў ніколі.</p>
<p> </p>
<p>Шмат цудоўных кампазіцый</p>
<p>Ля палацаў з дрэў і кветак.</p>
<p>І Хвядос не наглядзіцца —</p>
<p>Незвычайна, дзіўна гэтак!</p>
<p> </p>
<p>Вось нібы паўночны востраў,</p>
<p>Ён укрыт ледавікамі.</p>
<p>Лёд на ім у грудах вострых</p>
<p>Нагрувазджаны вякамі.</p>
<p> </p>
<p>Там бразільскі лес, ліяны,</p>
<p>Тут дыван зялёны прэрый.</p>
<p>Іх ад сіні акіяна</p>
<p>Аддзяляюць Кардыльеры;</p>
<p> </p>
<p>Вось граніт прабуе сілу</p>
<p>Белапеннай Ніягары,</p>
<p>Вось за сіняй стужкай Нілу</p>
<p>Мора жоўтае Сахары.</p>
<p> </p>
<p>Арашаюць дрэвы й кветкі</p>
<p>Незлічоныя фантаны.</p>
<p>Між палацаў авіеткі</p>
<p>У ляту бесперастанным.</p>
<p> </p>
<p>Адзіночкі аўтаптахі</p>
<p>Без магчымасці аварый</p>
<p>Апускаюцца на дахі,</p>
<p>Узвіваюцца пад хмары.</p>
<p> </p>
<p>І дзівіўся з кожнай з'явы</p>
<p>Наш Хвядос аж можа лішку,</p>
<p>А пакуль ён рот разявіў,</p>
<p>Мы тут зробім перадышку.</p>
<p> </p>
<h3><a id="chapter8"></a>ПРАЯЗДЖАЕ ЁН «СПАКОЙНА»</h3>
<p>Вось плыве Хвядос, плыве,</p>
<p>А куды — не ў галаве:</p>
<p>Ў сузіранні патануў</p>
<p>Свежай рані, летуноў.</p>
<p>Вось узняўся рой лятучы.</p>
<p>Неўзабаве хтось гукае.</p>
<p>Не пазнаць, што голас штучны —</p>
<p>Прыгажосць у ім такая.</p>
<p>Пра Хвядоса тут гаворка,</p>
<p>Ён і сам мог дагадацца:</p>
<p>Да яго народ навокал</p>
<p>Стаў уважна прыглядацца.</p>
<p>А па радыё тым часам</p>
<p>На кароткай моўнай хвалі</p>
<p>Навіну сусветным масам</p>
<p>Пра яго перадавалі:</p>
<p>«...Медыцыны дасягненні!</p>
<p>Зноў над смерцю перамога!</p>
<p>Шчыра мы вітаем геній</p>
<p>І нябожчыка жывога!</p>
<p>Сёння ў Мінску а дзевятай</p>
<p>Той Хвядос заспіртаваны</p>
<p>Неўміручым Набгаратай</p>
<p>Для жыцця адратаваны.</p>
<p>І цяпер жывы пакойнік</p>
<p>Выйшаў нават на прагулку,—</p>
<p>Праязджае ён спакойна</p>
<p>Па Сатурнаўскім завулку.</p>
<p>Грамадзяне шчасце мелі</p>
<p>На Хвядоса любавацца</p>
<p>На дванаццатай панелі,</p>
<p>На дзялянцы трыста дваццаць...»</p>
<p> </p>
<p>Праз хвіліны дзве ці тры</p>
<p>Чуе Федзя сам не свой</p>
<p>Крылляў шум над галавой:</p>
<p>«Хай ты,— думае,— згары,—</p>
<p>Тут яшчэ які птах-дзядзя</p>
<p>Проста мне на карак сядзе</p>
<p>Ці, як некалі гракі,</p>
<p>Нумар выкіне такі».</p>
<p>Толькі-толькі ён нагнуўся,</p>
<p>Белы птах над ім мігнуўся</p>
<p>І спусціўся твар у твар</p>
<p>Побач з ім на тратуар</p>
<p>Ды з усмешкаю вясёлай</p>
<p>Вабіць чорнымі вачамі.</p>
<p>Забабонныя анёлы</p>
<p>Побач з ёй былі б сычамі —</p>
<p>Выглядала гэтак міла</p>
<p>Ў беласнежным штучным пер’і.</p>
<p>Хутка крыллі адшпіліла,</p>
<p>Непатрэбныя цяпер ёй,</p>
<p>І пусціла праз хвіліну</p>
<p>Апарацік фона-кіна,</p>
<p>Каб Хвядоса рухі й гукі</p>
<p>Занатоўваць для навукі.</p>
<p>Над Хвядосам той парой</p>
<p>Птахаў гэткіх цэлы рой.</p>
<p>Той на дол на момант стане,</p>
<p>Той узнімецца ў паветра,</p>
<p>Да Хвядоса з прывітаннем</p>
<p>Падлятаюць на паўметра,—</p>
<p>Белай, шумнай чарадою.</p>
<p>Так кружыцца маюць звычай</p>
<p>Часта чайкі над вадою</p>
<p>Над прынаднаю здабычай.</p>
<p>А Хвядосу недзе дзецца</p>
<p>Перад тым крылатым зборам,</p>
<p>Каб прымеў, то збег бы, здэцца,—</p>
<p>Непрыемна нек і сорам,</p>
<p>Калі круцяцца над каркам.</p>
<p>Вось ён злез і крочыць паркам</p>
<p>Па дарожцы між прысад,</p>
<p>Не ўглядаецца назад.</p>
<p>Шпарка крочыць, хоць не снедаў,</p>
<p>А за ім дзяўчына следам.</p>
<p> </p>
<h3><a id="chapter9"></a>ВЫ Ж МНЕ НАВАТ МО Й РАДНЯ</h3>
<p>Вось між шолаху вяршын</p>
<p>Чуцен роўны шум машын.</p>
<p>За прысадамі — будынак.</p>
<p>На пляцы перад франтонам</p>
<p>Разляглося з сотня свінак —</p>
<p>Што ні дзёдзя, дык і тона.</p>
<p>Бачыць гэтакіх свіней</p>
<p>Федзю нашаму ніколі</p>
<p>Не здаралася раней,</p>
<p>Як ён пасвіў іх у полі.</p>
<p>Той вунь містэр іоркшыр</p>
<p>Ці яго мадам свіння,</p>
<p>Як удоўж, дык так і ўшыр —</p>
<p>Проста з добрага каня.</p>
<p>Зацікаўлен дужа Федзя,</p>
<p>Да відовішча ён ласы,</p>
<p>Каб папесціць ды разгледзець,</p>
<p>Пералез цераз балясы.</p>
<p>З ласкай цёплай ён да дзёдкі,</p>
<p>Як да роднай, здэцца, цёткі:</p>
<p>— Не зважайце, што свіння,</p>
<p>Вы ж мне нават мо й радня:</p>
<p>Я ж калісьці з вашым продкам</p>
<p>(Белы быў, з лычом кароткім),</p>
<p>Малады як быў і дужы,</p>
<p>У адной купаўся лужы.</p>
<p>Бруднай шмат было вады,</p>
<p>Ды я п'яны быў тады,</p>
<p>А цяпер вось і цвярозы</p>
<p>(На вачах Хвядоса слёзы)</p>
<p>Вельмі рад, што вас сустрэў я.</p>
<p>Стаў ён чухаць падчарэўе,</p>
<p>А яна — «без задніх ног» —</p>
<p>Так пяшчотна: рох ды рох.</p>
<p>Не заўважыў нават Федзя</p>
<p>Праз свіную гэту ласку,</p>
<p>Што з «раднёю» разам едзе</p>
<p>Свінабойні проста ў пастку.</p>
<p>Вось сталёвая рука</p>
<p>Згрэбла спрытна вепрука,</p>
<p>Аглушыла кухталём,—</p>
<p>Скура коціцца кулём.</p>
<p>Развітальны віск пачуўся —</p>
<p>Аж тады Хвядос прачнуўся,</p>
<p>Завішчаў ад жаху так,</p>
<p>Як у плоце падсвінак;</p>
<p>Перапуджаны без меры</p>
<p>Шмаргануў якіясь дзверы.</p>
<p> </p>
<h3><a id="chapter10"></a>ЧАЛАВЕК СТО ГОД НЕ СНЕДАЎ</h3>
<p>Як, стуліўшыся ў куток,</p>
<p>Ён асвойтаўся чуток,—</p>
<p>Аж пад ложачкай зассала:</p>
<p>Колькі тут вянгліны, сала!..</p>
<p>Паляндвіцы, кумпякі!</p>
<p>Смачны дух ад іх такі.</p>
<p>Самі робяцца кілбасы,</p>
<p>Самі валяцца на пасы,</p>
<p>Самі едуць да варот,</p>
<p>Чуць не лезуць самі ў рот.</p>
<p>І кіруюць рухам цэлым</p>
<p>Чалавек мо з пяць у белым,</p>
<p>На пляцоўках угары</p>
<p>Націскаюць вагары.</p>
<p>У варотах змена плыні,</p>
<p>Федзю зноў — не надзівіцца:</p>
<p>Самі лезуць тут у скрыні</p>
<p>І кілбасы й паляндвіцы,</p>
<p>Хітрым шэрагам прылад</p>
<p>Самі рухаюцца ў склад,</p>
<p>Так імчаць, аж вецер дзьме.</p>
<p>Ды Хвядосу не на ўме</p>
<p>Ні канвееры, ні вышкі,</p>
<p>Калі граюць марша кішкі —</p>
<p>Чалавек сто год не снедаў.</p>
<p>Смачнай ежы шмат навокал</p>
<p>Так прывабна песціць вока,</p>
<p>Пажывіцца ж як — не ведаў.</p>
<p>«Каб было куды пакласці,—</p>
<p>Сам сабе падумаў Федзя,—</p>
<p>То не грэх было б і ўкрасці,</p>
<p>Ды схаваць, хоць трэсні, недзе».</p>
<p>Сам пры гэтым аглянуўся,</p>
<p>Над канвеерам нагнуўся</p>
<p>Ды цішком паўкілбасы</p>
<p>Палажыў сабе ў трусы</p>
<p>І, як выслізнуў за дзверы,</p>
<p>Свайму шчасцю сам не верыў,</p>
<p>А дзяўчына там была,</p>
<p>Цікавала ўсё з-за сала,</p>
<p>Апаратам зазняла</p>
<p>І ў блакноцік запісала.</p>
<p>Задзівіла яе троху,</p>
<p>Што ў мінулую эпоху</p>
<p>Мелі звычай людзі ежу</p>
<p>Запіхаць сабе ў адзежу.</p>
<p>Федзя мерыўся ўжо есці</p>
<p>Так нязручна ежу несці;</p>
<p>Глянуў ён цераз плячо,</p>
<p>Зноў тут гэтае дзяўчо:</p>
<p>«Яшчэ,— думае,— халера,</p>
<p>Клікне міліцыянера»,</p>
<p>І збянтэжаны Хвядос</p>
<p>Далей снеданне панёс</p>
<p>У трусах, аж да панелі,</p>
<p>Хоць не еўшы ногі млелі.</p>
<p>Гэтым часам людзі скоса</p>
<p>Паглядаюць на Хвядоса.</p>
<p>Вось да нашага «калекі»</p>
<p>Падышоў вучоны нейкі,</p>
<p>Антраполаг, мо, ці доктар,</p>
<p>Зацікавіўся, паторкаў.</p>
<p>Вось за ім яшчэ другія</p>
<p>Падыходзяць да Хвядоса.</p>
<p>Тут паперы ўжо благія —</p>
<p>Небарак наш толькі носам</p>
<p>Безупынна хліп ды хліп:</p>
<p>«Вось дзе,— думае,— я ўліп!</p>
<p>Што-та будзе?.. Што-та будзе?..</p>
<p>У турму яшчэ пасадзяць...</p>
<p>Моцна зганьбяць ды асудзяць</p>
<p>Як грамадскае пазаддзе.</p>
<p>Тут няма куды дзявацца —</p>
<p>Трэ ў пакражы прызнавацца</p>
<p>Без крутні і без маны».</p>
<p>Калі доказы віны</p>
<p>Выняў ён без лішніх слоў,</p>
<p>Хто з Хвядосам толькі ехаў,</p>
<p>Ад нястрыманага смеху</p>
<p>Пакаціліся далоў.</p>
<p>Быццам чэрці казыталі,</p>
<p>Да паўсмерці рагаталі,</p>
<p>Аж да слёз, да хрыпаты,</p>
<p>Падарвалі жываты.</p>
<p>А ў Хвядоса дык ад жалю</p>
<p>Нават губы задрыжалі:</p>
<p>Сорам вельмі, горка ўдвойчы —</p>
<p>Аж слязой набеглі вочы.</p>
<p>Смеючыся, людзі бачаць:</p>
<p>Штось Хвядос пачаў тлумачыць</p>
<p>Ды паказвае на рот.</p>
<p>Дагадаліся нарэшце:</p>
<p>Гэта ж ён так хоча есці.</p>
<p>Супакоіўся народ,</p>
<p>За свой смех аж ім нялоўка,</p>
<p>Паказалі, дзе сталоўка.</p>
<p> </p>
<h3><a id="chapter11"></a>ЕЖА ВАЛІЦЦА, ЯК З НЕБА</h3>
<p>Да сталоўкі Федзя крочыць,</p>
<p>А сумненні яго точаць,</p>
<p>А чарвяк яго грызе:</p>
<p>«Пастаіш тут у чарзе.</p>
<p>Прапаўзеш чаргу жывую,</p>
<p>Дай ім кніжку паявую;</p>
<p>Калі й выдадуць табе,</p>
<p>Чым заплаціш за абед?</p>
<p>Ані грошай, ані кніжкі,</p>
<p>А ўсё граюць марша кішкі...</p>
<p>Хіба мо каб пастараўся,</p>
<p>Накармілі б напавер...»</p>
<p> </p>
<p>Неаглядная тэраса,</p>
<p>А над ёй яшчэ паверх,</p>
<p>Навакол тае тэрасы</p>
<p>Карунковыя балясы.</p>
<p>Каляровыя кілімы</p>
<p>Разаслаліся за імі,</p>
<p>Іх убор у поўным цвеце,</p>
<p>Іх узор мітусіць вецер.</p>
<p>На тэрасе ў гэтай раме</p>
<p>Крэслы доўгімі шарамі.</p>
<p>Апроч іх... Але што гэта?</p>
<p>Ні народу таго валу,</p>
<p>Ані касы, ні буфета,</p>
<p>Ні сталоў, ні персаналу.</p>
<p>Ціха, чыста ўсё прыбрана,—</p>
<p>Знаць, абедаць яшчэ рана.</p>
<p>Вось Хвядос на крэсла сеў,</p>
<p>Разглядае пакрысе.</p>
<p>Як прывыкла вока трошкі,</p>
<p>Бачыць ён — ля крэслаў дошкі.</p>
<p>На тых дошках кнопкі, кнопкі,</p>
<p>А пад імі літар кропкі.</p>
<p>Што на дошках так прыгожа</p>
<p>Пазалотай ціснена,</p>
<p>Разабраць Хвядос не можа —</p>
<p>Не пры ім напісана.</p>
<p>Ён сядзіць і думку песціць —</p>
<p>Як ўсё ж бы тут пад'есці?</p>
<p>А пакуль ён марыў гэтак</p>
<p>З прыкрай млявасцю у целе,</p>
<p>Штук пятнаццаць авіетак</p>
<p>Да сталоўкі падляцелі.</p>
<p>З іх юнацкі смех пачуўся,</p>
<p>Галасоў вясёлых гама.</p>
<p>Рад Хвядос наш: «Павучуся,</p>
<p>Пагляджу, як будуць шамаць.</p>
<p>Сам сабою тут, хоць трэсні,</p>
<p>Не дастанеш нават крошкі».</p>
<p>Увайшлі, занялі крэслы,</p>
<p>Нахіляюцца да дошкі.</p>
<p>І за столікам тут столік</p>
<p>Апускацца сталі з столі,</p>
<p>На сталах на гэтых страва</p>
<p>Дражніць нос прынадным пахам.</p>
<p>«Ах, дык вось у чым тут справа!</p>
<p>Ну, цяпер мы — адным махам.</p>
<p>Ежа валіцца, як з неба,</p>
<p>А я ўсё сяджу ды кісну.</p>
<p>Нават грошай тут не трэба,—</p>
<p>Зараз кнопку вось націсну.</p>
<p>Ды якую ж толькі выбраць,</p>
<p>Каб таран не трапіў часам?</p>
<p>Добра будзе, калі з рыбай,</p>
<p>Яшчэ лепей, калі з мясам,</p>
<p>Хоць не ганьба й тарану...</p>
<p>Вось я гэту таркану!»</p>
<p>Цісне Федзя кнопку пальцам:</p>
<p>«Ох, каб, здэцца, гуска з шмальцам!»</p>
<p>Зараз (на табе) і стол</p>
<p>Ля Хвядоса стаў на дол,</p>
<p>І пасуда на стале,</p>
<p>Толькі... ежы нестае,</p>
<p>А ў пасудзіне відно,</p>
<p>Мусіць, нейкае віно:</p>
<p>Такі колер ружаваты,</p>
<p>Такі кубак дужаваты,</p>
<p>Можа нават з паўзбана —</p>
<p>Не шкадуюць тут віна.</p>
<p>Як паднёс Хвядос да губак,</p>
<p>Плюнуў зноў назад у кубак,—</p>
<p>Ну які ж бо дурань стане</p>
<p>Піць ваду для паласкання,</p>
<p>Хоць пахучая такая?..</p>
<p>Зноў ён кнопку націскае:</p>
<p>Гэта нейкая ўжо страва —</p>
<p>Не то мяса, не то рыба.</p>
<p>«Ну, а з чаркай як жа справа?..</p>
<p>Падражнілі толькі хіба?</p>
<p>Ператоркаю ўсе кнопкі,</p>
<p>А не выйду я без стопкі</p>
<p>Там якой бы гаркаты хоць».</p>
<p>І пачаў ён кнопкі тыкаць</p>
<p>Пальцам, локцем, кулаком.</p>
<p>Стала ежа тут валіцца,</p>
<p>Сталі стравы тут хваліцца</p>
<p>Маслам, мёдам, малаком.</p>
<p>Але вось на сёмай кнопцы</p>
<p>Прыкрасць зноў чакала хлопца:</p>
<p>Раптам зверху дзве рукі —</p>
<p>Металёвыя крукі</p>
<p>Стол схапілі ды панеслі,</p>
<p>А Хвядос ні з чым на крэсле.</p>
<p>«Эх, дарэмна ежай грэбаў!</p>
<p>Толькі сам сябе караю,</p>
<p>Націскаць спачатку трэба.</p>
<p>Вось пачну з другога краю».</p>
<p>Тройчы кнопкі як парнуў,</p>
<p>Дык і стол назад вярнуў —</p>
<p>Кубак пеннага віна,</p>
<p>Птушка, мёд, садавіна.</p>
<p>Ля пітва і каля ежы</p>
<p>Ўзяўся Федзя як належыць,</p>
<p>Не прасілі яго ласкі —</p>
<p>Еў і піў, аж чуб намок.</p>
<p>А пасля такой папаскі</p>
<p>Любата пусціць дымок</p>
<p>(Каб сюды старыя порткі,</p>
<p>Там было чуток махоркі).</p>
<p> </p>
<h3><a id="chapter12"></a>СПЯЦЬ ДАЎНО Ў ЗЯМЛІ СЫРОЙ ЛЮДЗІ З ПСІХІКАЙ СТАРОЙ</h3>
<p>Ногі йсці не маюць сілы,</p>
<p>Галава — ў бакі на карку:</p>
<p>— Эй!.. Таварыш!.. Слухай, мілы!</p>
<p>Будзь хлапцом, дазволь цыгарку!</p>
<p>Што? Шкадуеш? Эх ты с-сукін!..</p>
<p>Не даеш... мы самі... купім.</p>
<p>Дзе ўзялася зноў дзяўчына:</p>
<p>— Вось хачу я запытацца...</p>
<p>Што, скажы мне, за прычына:</p>
<p>Раптам ты пачаў хістацца,</p>
<p>Глупства ўсякае гаворыш,</p>
<p>А здаецца, і не хворы ж?</p>
<p>— А!.. бабец... загаварыла...</p>
<p>Як цябе?.. Макрына? Клава?</p>
<p>Выпіў я... свіное рыла...</p>
<p>І бужу... І маю права.</p>
<p>— Ты віна піў, праўда, ўволю,</p>
<p>Ды віно ж без алкаголю!..</p>
<p>— Быць не можа!.. Цётка, маніш.</p>
<p>Але ўрэшце... сапраўды!</p>
<p>Хмелю, здэцца, анізвання ж,</p>
<p>Галава ў бакі не водзіць,</p>
<p>Вось і ногі роўна ходзяць —</p>
<p>П’яны, значыць, ад вады?!</p>
<p>Выбачайце за абразу,</p>
<p>Не было ж мне так ні разу.</p>
<p>Гэта, значыць, па прывычцы,</p>
<p>Так сказаць, рэфлекс умоўны:</p>
<p>Я ж кульнуў тры кубкі поўных —</p>
<p>Як тут, думаю, не ўпіцца?</p>
<p>— Я не крыўджуся, дарма,—</p>
<p>У адказ яму дзяўчына,—</p>
<p>Бо цікаўлюся й сама</p>
<p>Кожным гэтакім учынкам.</p>
<p>Выўчыць маю я на мэце</p>
<p>П’яніц прошлага сталецця,</p>
<p>Іх паводзіны і густы.</p>
<p>Пра людзей такога складу</p>
<p>Кніжак я чытала многа,</p>
<p>А цяпер вось вельмі рада</p>
<p>Бачыць п’яніцу жывога,</p>
<p>І тым больш, што беларус ты.</p>
<p>Беларуска й я таксама,</p>
<p>І завуць мяне Мальгрэта.</p>
<p>Прадзед мой, казала мама,</p>
<p>Часта нюхаў зелле гэта,</p>
<p>Хоць не так, як ты, вядома.</p>
<p>Ну дык вось і будзь як дома,</p>
<p>Не саромейся ні крышкі,</p>
<p>Толькі выбач на кілішкі,</p>
<p>Бо нідзе не знойдзеш тут ты</p>
<p>Гэтакай сабе атруты.</p>
<p>На цыгаркі, каб прыйшлося,</p>
<p>Зноў жа прыйдзецца прабачыць.</p>
<p>А цяпер скажы, Хвядосе,</p>
<p>Што б ты ў нас хацеў пабачыць?</p>
<p>— Столькі знойдзецца жаданняў,</p>
<p>Што й здаволіць не бяруся.</p>
<p>Добра б глянуць, як сяляне</p>
<p>Ў нас жывуць на Беларусі,</p>
<p>Пабываць і каля нас там,</p>
<p>Каля роднай, значыць, вёскі —</p>
<p>Ці ліпіць яшчэ калгас там,</p>
<p>Ці распаўся на палоскі;</p>
<p>Мо стаіць яшчэ там хата</p>
<p>Ці мая, ці хоць бы й жонкі;</p>
<p>Можа праўнук майго свата</p>
<p>Ці не цісне самагонкі;</p>
<p>Ці ўрадзіла ў яго збожжа,</p>
<p>Ці мо голыя засекі;</p>
<p>Ці не дасць ён трохі можа</p>
<p>На цыгаркі самасейкі.</p>
<p>Завітаць хацеў бы ў госці</p>
<p>І да вашых пралетараў —</p>
<p>Я ж таксама ў маладосці</p>
<p>Пра камуну часта марыў.</p>
<p>Камунізму вось ці многа,</p>
<p>Ці ўсё ёсць яшчэ ваганні;</p>
<p>Ці не трэба дапамога</p>
<p>Ім у класавым змаганні,—</p>
<p>Дык і я магу пад кіпець</p>
<p>Там якога Чэмберлена.</p>
<p>Перад гэтым толькі выпіць</p>
<p>Дзеля смеласці нядрэнна.</p>
<p>Гэта, скажуць мо, драбніца,</p>
<p>Ды не піўшы як жа біцца?</p>
<p>— Так, нішто з цябе ваяка —</p>
<p>Выдраць лысаму валоссе,</p>
<p>Ды, шкада, вайны ніякай</p>
<p>Для цябе не засталося.</p>
<p>Паміж кім яна й магла быць,</p>
<p>Ты вось толькі раскумекай?</p>
<p>Сам спазніўся троху, мабыць,</p>
<p>Так прыблізна на паўвека,</p>
<p>І калі б працёр ты вочы,</p>
<p>Дык не блытаўся б дарма:</p>
<p>Ні буржуяў, ні рабочых,</p>
<p>Ні дзяржаў даўно няма,</p>
<p>Ані розніцы старое</p>
<p>Паміж горадам і вёскай;</p>
<p>Зніклі бойкі, знікла зброя,</p>
<p>І міліцыя, і войска —</p>
<p>Іх не стрэнеш болей зноў ты.</p>
<p>І дрэдноўты й звышдрэдноўты,</p>
<p>Кулямёты і гарматы,</p>
<p>Агнямёты і гранаты,</p>
<p>Штых, наган і стрэльба з шашкай,</p>
<p>Горы рознай броні цяжкай —</p>
<p>Тон мільярды лепшай сталі</p>
<p>Для машын мы скарысталі.</p>
<p>— Пачакайце... Стойце... Годзе...</p>
<p>Нешта цямлю я пагана...</p>
<p>Ну, а як жа Бэндэ ходзіць?</p>
<p>І няўжо ён без нагана?</p>
<p>Глупства, мабыць, я змарозіў.</p>
<p>Не па той пайшоў дарозе —</p>
<p>Па даўнейшай цаліне;</p>
<p>Пра той факт забыўся просты,</p>
<p>Што ўжо мне сто дваццаць шосты,</p>
<p>Што сябры даўно ў труне.</p>
<p>Ну, без войска мо й нядрэнна</p>
<p>(Я пра нашу зноў гаворку),</p>
<p>А міліцыю — дарэмна,</p>
<p>Без яе не выпадае:</p>
<p>А як брудна ў панадворку,</p>
<p>Хто вас штрафам абкладае?</p>
<p>Каго клікнуць, як дзе ў садзе</p>
<p>Вам у лбе праломяць дзірку?..</p>
<p>Яно й так другога дзядзю</p>
<p>Часам варта ўзяць за шкірку.</p>
<p>— Наварочаў страхаў груды,</p>
<p>Толькі страхі ўсё старыя:</p>
<p>Выратоўвае ад бруду</p>
<p>Нас усіх санітарыя.</p>
<p>Тут здароўе — мера й вера.</p>
<p>У грамадстве нашым новым</p>
<p>І без міліцыянера</p>
<p>Кожны згодзен быць здаровым.</p>
<p>Бачыў ты хоць дзе няўклюду</p>
<p>За ўвесь час тут? Ну ды во як:</p>
<p>Ні аматараў да бруду,</p>
<p>Ні ахвотнікаў да боек —</p>
<p>Спяць даўно ў зямлі сырой</p>
<p>Людзі з псіхікай старой.</p>
<p>Звычак тых маглі б трымацца</p>
<p>Толькі вырадкі ў народзе,</p>
<p>Ды здаровае грамадства</p>
<p>Гэтых вырадкаў не родзіць.</p>
<p>І «угробіць» — рэч старая.</p>
<p>Больш ніколі й не кажы так:</p>
<p>Гэта ўражанне стварае,</p>
<p>Як агідны перажытак</p>
<p>Тых часоў яшчэ агідных,</p>
<p>Калі жонку муж валтузіў,</p>
<p>Калі грызліся па тыдню</p>
<p>За няўшыты ўпору гузік;</p>
<p>Ненавідзелі да скону</p>
<p>І жылі да смерці разам,</p>
<p>Моцна быў так «шлюб законны»</p>
<p>Лахманом супольным звязан.</p>
<p>Над жанчынаю дашчэнту</p>
<p>Рэшткі ўсе апекі сцёрты.</p>
<p>— Хто ж вам плаціць аліменты?</p>
<p>Ці ўсё робіце аборты?</p>
<p>— Ад тваіх, Хвядос, пытанняў</p>
<p>Стогадовай вее цвіллю,</p>
<p>Быццам шлюць мне прывітанне</p>
<p>Твае жонкі з замагілля,</p>
<p>Што калісьці моцна гэтак</p>
<p>Да сябе ты іх прыгортаў,</p>
<p>Што плаціў ты ім на дзетак,</p>
<p>Што памерлі ад абортаў.</p>
<p>Але досыць, сам пабачыш,</p>
<p>Бо ўсяго не растлумачыш.</p>
<p>Ты б хацеў у падарожжа —</p>
<p>Мы нядаўна гаварылі...</p>
<p>З пасажырскім гэта можна,</p>
<p>Ды зручней на аўтакрыллі:</p>
<p>Што захочаш, тут паглядзіш,</p>
<p>Дзе захочаш, там і сядзеш,</p>
<p>Зноў узнімешся ўгару там,</p>
<p>І не прыйдзецца лічыцца</p>
<p>З устаноўленым маршрутам,</p>
<p>Толькі трэ лятаць наўчыцца.</p>
<p>Зараз зоймемся мы гэтым,</p>
<p>Можа й подзе ў нас на лад,</p>
<p>А цяплей каб быць адзетым,</p>
<p>Накіруемся на склад.</p>
<p> </p>
<h3><a id="chapter13"></a>МАГАЗІН — МІНШВЕЯЎ ДВАЦЦАЦЬ</h3>
<p>Магазін — Міншвеяў дваццаць,</p>
<p>Прадаўцоў зусім няма там:</p>
<p>Хто прыходзіць адзявацца,</p>
<p>Мае справу з аўтаматам.</p>
<p>На пляцок абы-хто стаў,</p>
<p>Аўтамат абніме стан,</p>
<p>Як прыяцеля, сустрэне,</p>
<p>Без капрызаў, без скандалаў</p>
<p>Зніме мерку дасканала —</p>
<p>Падбярэ табе адзенне.</p>
<p>З магазіна што забрата,</p>
<p>Ўсё падлічыць рэгістратар.</p>
<p>Ён, вядома, не калежскі,</p>
<p>Ён без гузікаў, без цэшкі,—</p>
<p>Яму чына нестае,</p>
<p>І мундзіра ён не носіць,</p>
<p>Ён і хабару не просіць,</p>
<p>І паперы не псуе,</p>
<p>Да прагулаў непрывычны —</p>
<p>Апарат ён электрычны.</p>
<p> </p>
<p>Калі ў склад Хвядос з’явіўся,</p>
<p>Аўтамат аж задзівіўся</p>
<p>Ды спыніўся ў задуменні:</p>
<p>Стан то стан, але пытанне,</p>
<p>Што да стану тут прыстане?</p>
<p>Дзе ж узяць яму адзенне?</p>
<p>Колькі ён людзей ні мераў,</p>
<p>Не было такіх размераў.</p>
<p>Падабраць тут цяжкавата.</p>
<p>З дапамогаю Мальгрэты</p>
<p>Быў Хвядос усё ж адзеты.</p>
<p>Праўда, трохі мешкавата,</p>
<p>Ды няма што выдумляць —</p>
<p>Прачакаўся лётны пляц.</p>
<p> </p>
<h3><a id="chapter14"></a>ТУТ ГЕРОЮ ПРЫВІТАННЕ З ПЕРШАЙ СПРОБАЮ ЛЯТАННЯ</h3>
<p>Неўзабаве Федзя ўбачыў</p>
<p>Велізарны пляц дзіцячы.</p>
<p>Апараты, авіеткі,</p>
<p>Аўтакрыллі на пляцы.</p>
<p>Ля машын натоўпам дзеткі —</p>
<p>І дзяўчаткі, і хлапцы.</p>
<p>За чародкаю чародкі,</p>
<p>Быццам восенню шпакі,—</p>
<p>І не снілі іх і продкі</p>
<p>Цацак-забавак такіх.</p>
<p>Тыя ў конікі гулялі,</p>
<p>Асядлаўшы верхам палку,</p>
<p>Смела гэтыя з рулямі</p>
<p>У надхмар’е мкнуцца змалку.</p>
<p>Вось вучобаю заняты</p>
<p>Юных птахаў эскадрыллі,</p>
<p>Быццам тыя птушаняты,</p>
<p>Распраўляюць свае крыллі.</p>
<p>На той бок узорных кратаў</p>
<p>(Цёмнай бронзы з серабром)</p>
<p>Сотні лётных апаратаў</p>
<p>Прытуліў аэрадром,</p>
<p>Разнастайнасцю багатых:</p>
<p>Пасажырскія гіганты,</p>
<p>Цяжкавозы грузавыя,</p>
<p>Даўгалёты прызавыя,</p>
<p>Быстралётныя спартсменкі...</p>
<p>І лупіў бы доўга зрэнкі</p>
<p>Наш Хвядос на ўсё на гэта,</p>
<p>Каб не крыкнула Мальгрэта.</p>
<p>Тут герою прывітанне</p>
<p>З першай спробаю лятання!</p>
<p> </p>
<p>Падабралі, прышпілілі</p>
<p>Да Хвядоса аўтакрыллі</p>
<p>І яшчэ на кожны бок</p>
<p>Адмысловы паплавок,</p>
<p>Каб лягчэйшым было цела,</p>
<p>Каб не падала, ляцела.</p>
<p>Вось маторык завялі.</p>
<p>Тыя крыллі мах за махам</p>
<p>Ды зрабілі Федзю птахам —</p>
<p>Аддзяліўся ад зямлі,</p>
<p>Ногі служаць за рулі.</p>
<p>Пад апекаю Мальгрэты</p>
<p>Залунаў ён у паветры</p>
<p>Так, як бусел той, але —</p>
<p>Што вышэй, то ўсё бялей.</p>
<p>Не было так з ім ніколі —</p>
<p>Нават нос змяніў свой колер,</p>
<p>Праз дзесятак некі метраў</p>
<p>Стаў прасіцца птах з паветра.</p>
<p> </p>
<p>Толькі ўспеў Хвядос прыбегчы,</p>
<p>Хочуць зноў яго запрэгчы.</p>
<p>Ён і сам ужо не рад,</p>
<p>Але каб не здацца трусам,</p>
<p>Быць адважным беларусам,</p>
<p>Храбра лезе ў апарат.</p>
<p>Зноў маторык задрыжаў,</p>
<p>Зноў паўзе па целе жах,</p>
<p>Зубы ляскаюць, і птаху</p>
<p>Дрэнна стала зноў ад страху.</p>
<p>Здагадалася Мальгрэта,</p>
<p>У вачах усмешкі іскры:</p>
<p>— Не да густу табе гэта?</p>
<p>Ну, тады на пасажырскім.</p>
<p>Ты лятаць — смяльчак адпеты,</p>
<p>Ды шкада, што смеласць тая,</p>
<p>Яшчэ ўзняцца не паспеў ты,</p>
<p>А яна ўжо й вылятае.</p>
<p>Ну нічога, мы нагонім,</p>
<p>Паляцім яшчэ сягоння.</p>
<p> </p>
<h3><a id="chapter15"></a>СПАКАЙНЕЙ БЫЛО Б НА КОНЦЫ</h3>
<p>Як з узрушаным нутром</p>
<p>Трапіў на аэрадром</p>
<p>Ды наўкола Федзя глянуў,—</p>
<p>Анідзе аэрапланаў,</p>
<p>Толькі проста на зямлі</p>
<p>Караблі — не караблі.</p>
<p>Той вунь мае выгляд лодкі,</p>
<p>Што даўней калісьці продкі,</p>
<p>Як на моры вялі бой,</p>
<p>Пад вадою прэлі ў ёй.</p>
<p>Ды за лодку ён шырэй,</p>
<p>Шмат акон у ім, дзвярэй,</p>
<p>Дах пакаты на два спады,</p>
<p>А на даху тым прылады</p>
<p>(Вось такія ў ветрака</p>
<p>Федзя крыллі сустракаў)</p>
<p>І наперадзе й на задзе</p>
<p>Па адной яшчэ прыладзе.</p>
<p>А на палубу з перона,</p>
<p>Як на прыстані ўсё роўна</p>
<p>Ці на станцыі раней,</p>
<p>Наплываў людскі струмень.</p>
<p>Толькі быў парадак строгі:</p>
<p>Не налазілі на ногі,</p>
<p>На мазоль не наступалі,</p>
<p>Багажом не засыпалі,</p>
<p>З-пад куфэркаў ды пакункаў</p>
<p>Не прасілі паратунку;</p>
<p>У сярдзітым узрушэнні</p>
<p>Не брыкаліся абцасам;</p>
<p>Не залазілі ў кішэні,</p>
<p>Як даўней бывала часам;</p>
<p>Ні мукі тае ў мяшках,</p>
<p>Ні сабак на ланцужках,</p>
<p>Пеўні ў кошыках не пелі,—</p>
<p>Багажу зусім не мелі.</p>
<p>Не было тут даўгакрысых,</p>
<p>Барадатых, сівых, лысых,</p>
<p>І маршчынамі іх твары</p>
<p>Ім гады не дратавалі.</p>
<p>Між натоўпу наш Хвядос</p>
<p>Прытуліўся да Мальгрэты,</p>
<p>Ласкай цёплаю сагрэты,</p>
<p>Да пляча яе прырос —</p>
<p>Ёсць таварыш у бядзе.</p>
<p>А яна яго вядзе,</p>
<p>Як рахманага вала.</p>
<p>Вось на палубу ўзвяла:</p>
<p>— Ну, Хвядос, на гэтым смела,</p>
<p>Без ніякай рызыкі.</p>
<p>А ў Хвядоса шэрхне цела,</p>
<p>Па ўсім целе дрыжыкі.</p>
<p>Самалёт ён вокам змераў:</p>
<p>«Чорт яму тут вельмі й верыў,</p>
<p>Спакайней было б на концы.</p>
<p>Я любіў яе бясконца,</p>
<p>Як была яна раней,</p>
<p>Нават вось і на трамваі</p>
<p>Я — нішто яшчэ трываю,</p>
<p>Ну, а тут яно страшней:</p>
<p>Сапсуецца гэты «млын» —</p>
<p>І расплешчашся на блін,</p>
<p>Будзе «вечны супакой».</p>
<p>І з трывожнай думкай гэтай</p>
<p>Увайшоў ён за Мальгрэтай</p>
<p>Недаверліва ў пакой.</p>
<p>— Зараз будзем узнімацца?</p>
<p>— Смела, можаш не трымацца.</p>
<p>Скінь навалу страху з карку,</p>
<p>Разглядай жывую карту.</p>
<p>Кнопку — торк, і зараз — гоп!</p>
<p>Перад Федзем перыскоп:</p>
<p>Люстра, трубка за падпорку,</p>
<p>Пара нейкіх цыбукоў,</p>
<p>А відаць усё знадворку</p>
<p>І наперадзе й з бакоў.</p>
<p>Але раптам — вось цікава! —</p>
<p>Ад яго зямля ўцякае.</p>
<p>Асядае ўніз зямліца,</p>
<p>Быццам хоча праваліцца.</p>
<p>Лётны пляц, дамы, панелі</p>
<p>Моцна раптам падрабнелі,</p>
<p>Паплылі на поўнач дзесьці,</p>
<p>А Хвядос, як быў, на месцы.</p>
<p> </p>
<h3><a id="chapter16"></a>СКРОЗЬ ЭЛЕКТРЫКА СЛУГУЕ</h3>
<p>Праплывае пад ім горад,</p>
<p>Ён сядзіць і мала гора,</p>
<p>Толькі дзіва Федзю зноў:</p>
<p>Ані дыму табе тога</p>
<p>Непрагляднага, густога,</p>
<p>Ні фабрычных каміноў.</p>
<p>З запытаннем да Мальгрэты:</p>
<p>— Як жа ў вас жывуць паэты?</p>
<p>Ані хмаркі таго дыму,</p>
<p>Дзе ж набрацца ім уздыму?</p>
<p>Мы ж калісьці маладымі</p>
<p>Проста плавалі у дыме;</p>
<p>У другога юнака</p>
<p>Верне з кожнага радка.</p>
<p>І чытач над гэткім вершам</p>
<p>Адчувае, што падвешан</p>
<p>У вянглярні на крукі,</p>
<p>Каб правэндзіць кумпякі.</p>
<p>А без гэтакай прыправы</p>
<p>Дзе ж ты дзенеш верш каравы?</p>
<p>— Ты паслухай, і тады мо</p>
<p>Ўсе сумненні разганю:</p>
<p>Мы жывём не то без дыму,</p>
<p>Нават проста без агню.</p>
<p>Ды і ў вершах строй інакшы:</p>
<p>Не дымяць паэты нашы,</p>
<p>Не палаюць і не цьмеюць,</p>
<p>Ну, зусім «гарэць» не ўмеюць.</p>
<p>Усялякія гарэнні</p>
<p>Зніклі ў электрапраменні,</p>
<p>І пра дым ніхто не марыць,</p>
<p>— А на чым жа есці вараць?</p>
<p>Ды ў час лютае зімы,</p>
<p>Час марозаў завірух,</p>
<p>Ацяпляюць чым дамы?</p>
<p>Што дае машынам рух?</p>
<p>Вось уцяміць не магу я.</p>
<p>— Скрозь электрыка слугуе.</p>
<p>— Дык скажыце ж мне таксама,</p>
<p>Хто ў вас рухае дынама?</p>
<p>Хіба чорт ці святы дух?</p>
<p>— Бач, даўно, з каторых пор мы</p>
<p>Укілзалі злыя штормы,</p>
<p>За сівыя ўзялі грывы</p>
<p>Табуны валоў бурлівых,</p>
<p>І адлівы і прылівы</p>
<p>К нам на службу прывялі.</p>
<p>Сонца яснага праменне</p>
<p>Можам мы сабраць у жменю</p>
<p>Ці рассыпаць па зямлі.</p>
<p>А калі магутны атам</p>
<p>Мы для працы пакарылі,</p>
<p>Стаў народ такім багатым,</p>
<p>Што канца няма той сіле.</p>
<p>— Хай у вас тут санцабуды</p>
<p>Ці яшчэ якія цуды,</p>
<p>Але ж (хіба я сляпы?)</p>
<p>За ўвесь час (хоць і кароткі)</p>
<p>Не заўважыў я праводкі.</p>
<p>Дрот жа дзе ваш ды слупы? —</p>
<p>Вось над чым я ў задуменні.</p>
<p>— Нашы электрапраменні,</p>
<p>Куды хочам, мы без дроту</p>
<p>Пасылаем на работу.</p>
<p> </p>
<h3><a id="chapter17"></a>ПАМІЖ ГОРАДАМ І ВЁСКАЙ АНІЯКАЙ РОЗНІЦЫ</h3>
<p>— Калі цётка тут не маніць,</p>
<p>Шмат цудоўнага на свеце.</p>
<p>Але ж вось вы мне скажэце:</p>
<p>Ці ўсё Мінск яшчэ пад намі,</p>
<p>Ці над вёскай гэта мы?</p>
<p>Не магу я разабрацца.</p>
<p>Тыя ж, здэцца, ўсё дамы —</p>
<p>Велізарныя палацы,</p>
<p>І такая ж вось дарога,</p>
<p>І машын таксама многа,</p>
<p>І на вуліцах людзей;</p>
<p>Стрэх не бачу саламяных,</p>
<p>Азяродаў паламаных...</p>
<p>Хоць паселішчы радзей,</p>
<p>Іх кругом пааблягалі</p>
<p>Цёмнай зелені прагалы:</p>
<p>Ці не поле яравое?</p>
<p>Гэта поле сапраўды.</p>
<p>Вунь штось поўзае жывое</p>
<p>Там далей на полі ворным...</p>
<p>Так як вол, здаецца, чорны</p>
<p>Між авечай чарады...</p>
<p>Аж блішчыць на сонцы спіна...</p>
<p>Пачакайце... То ж машына!</p>
<p>І па полі цягне шмат</p>
<p>Разнастайнейшых прылад</p>
<p>За сабою чорны воле,—</p>
<p>Урабляюць, значыць, поле.</p>
<p>Вунь абшар які заворат!</p>
<p>Значыць, гэта ўжо не горад?</p>
<p>— Я ж казала ўжо, Хвядоска,</p>
<p>Ў нас між горадам і вёскай</p>
<p>Аніякай розніцы.</p>
<p>Ты пакінь сваю прывычку</p>
<p>Ўспамінаць былую «смычку»</p>
<p>Ды былыя «ножніцы».</p>
<p>Ты яшчэ не ўцяміў хіба,</p>
<p>Што ўжо нават тыя словы</p>
<p>«Горад», «вёска» выйшлі з моды,</p>
<p>Ёсць адзінае — «сяліба»,</p>
<p>А ў ёй фабрыкі, заводы</p>
<p>Ды культурныя ўстановы,</p>
<p>Толькі часам іншы выраб...</p>
<p>— Як не будзеце вы лаяць,</p>
<p>Папрасіў я вельмі шчыра б</p>
<p>Растлумачыць мне ясней,</p>
<p>Што ж тут вёскі вырабляюць?</p>
<p>— Вырабляюць тут... свіней.</p>
<p>Тая зелень, што ты бачыш,</p>
<p>Першасортны харч свінячы.</p>
<p>Тут ад Оршы да Гародні</p>
<p>І ад Слуцку да Сянна</p>
<p>Гаспадарка ўсё адна,</p>
<p>Усё з ухілам свінаводным.</p>
<p>Бачыш, колькі тут будынкаў</p>
<p>Для свіней і для падсвінкаў</p>
<p>На абшары велізарным?</p>
<p>Гэта Вязынскі свінарнік.</p>
<p>Іх тут тысяч пяцьдзесят,</p>
<p>Не лічыўшы парасят.</p>
<p>— Помню, звалі яго ў нас</p>
<p>Вязынь-Фаніпаль — саўгас.</p>
<p>Шмат хто ў друку яго крыў,—</p>
<p>Тут заўсёды быў прарыў,</p>
<p>Не залатваўся ніколі:</p>
<p>Альбо згноіць жыта ў полі,</p>
<p>Альбо бульбы не ўбярэ,</p>
<p>Альбо ў трактара прагулы,</p>
<p>Альбо гнедыя й рагулі</p>
<p>Зазімуюць на дварэ;</p>
<p>І было ў яго раней</p>
<p>Болей свінства, як свіней.</p>
<p>А цяпер вунь мясюга там</p>
<p>На відэльцы прэ сама...</p>
<p>Так, закускі ў вас багата,</p>
<p>Ды галоўнага няма.</p>
<p> </p>
<h3><a id="chapter18"></a>ПРЫГЛЯДАЙСЯ НА СТРАСЕ, РАЗБІРАЙСЯ ПАКРЫСЕ</h3>
<p>— А скажыце, не маглі б</p>
<p>Вы яшчэ назваць сяліб,</p>
<p>Што пад намі праплываюць?</p>
<p>— Яны ж надпісы ўсе маюць</p>
<p>Ды дваякай нават мовай —</p>
<p>І агульнай і мясцовай.</p>
<p>З літар кожная ў шэсць метраў,</p>
<p>Па аднэй, па дзве на даху,</p>
<p>Каб відаць была з паветра</p>
<p>Самалёту-аўтаптаху.</p>
<p>Прыглядайся на страсе,</p>
<p>Разбірайся пакрысе.</p>
<p>— Ву... Дзве літары злажыў,</p>
<p>Пачакайце, зараз: Ву-са.</p>
<p>Э! Дык тут жа Глебка жыў!</p>
<p>Хоць не часта піў ён чарку,</p>
<p>Хоць не быў занадта п’яным,</p>
<p>Але выдумаў жа «арку»</p>
<p>Будаваць над акіянам.</p>
<p>Вось Н-і-з-о-к — радзіма Труса.</p>
<p>Жыў такі паэт-юнак,</p>
<p>Быў вясёлы ды здаровы,</p>
<p>Павянчала смерць, аднак,</p>
<p>Юнака вянком лаўровым.</p>
<p>А яшчэ скажыце — вы</p>
<p>Не чыталі Крапівы?</p>
<p>Не здаралася ніколі?</p>
<p>А я знаў яго даволі.</p>
<p>Ён таксама з гэтай вёскі,</p>
<p>Шмат пісаў аб справах боскіх.</p>
<p>Чуць мы з ім не сябравалі ж,</p>
<p>На Падхлюпінскай жылі,</p>
<p>Хоць ён дрэнны быў таварыш —</p>
<p>Наступаў на мазалі.</p>
<p>Вось К-а-п-ы-л-ь. Свінарнік бачу.</p>
<p>Чую музыку свінячу.</p>
<p>Тут, мне помніцца, й даўней</p>
<p>Добрых шмат было свіней,</p>
<p>Жарабцы былі, паэты —</p>
<p>Пладавіты горад гэты.</p>
<p>З Капыля такая шышка,</p>
<p>Як, напрыклад, Гартны Цішка.</p>
<p>Праз нахілы да дыскусій</p>
<p>Ды праз «трэскі», ды праз «хвалі»</p>
<p>Яго ў нас на Беларусі</p>
<p>Нібы лысага ўсе зналі.</p>
<p>Ён то й быў не кучаравы,</p>
<p>Камляваты, невысокі,</p>
<p>Дзеля справы, дзеля славы</p>
<p>Ў выдавецтве ціснуў «сокі».</p>
<p>Ад Капыля за дзве мілі</p>
<p>Кузьму белага чарнілі.</p>
<p>Тут у Цімкавічах, помню,</p>
<p>Ў год вялікі, пераломны,</p>
<p>Як ядро сялянскай масы</p>
<p>Паімкнулася ў калгасы,</p>
<p>Як бядняцкая рука</p>
<p>Гнала ў карак кулака,</p>
<p>Быў адзін галавацяп,</p>
<p>Запісаць як больш хаця б,</p>
<p>Лозунг кінуў ён такі:</p>
<p>«Ці калгас, ці Салаўкі».</p>
<p>І пайшлі, прасіцца сталі</p>
<p>Ўсе з мястэчка да душы:</p>
<p>«Дзядзя, мілы, запішы!»</p>
<p>А пасля, як прачыталі</p>
<p>У газеце пра загібы,</p>
<p>Дык назаўтра ўся сяліба</p>
<p>Разбіраць пайшла скарэй</p>
<p>Абагуленых курэй.</p>
<p>Дзесьці тут была мяжа,</p>
<p>А за ёй, крывёй заліта,</p>
<p>Панства «Жэчы Паспалітай»,</p>
<p>Дзе крывавы гойсаў жах,</p>
<p>Дзе душылі ў турмах поўных</p>
<p>Сотні, тысячы працоўных.</p>
<p> </p>
<h3><a id="chapter19"></a>НЕ ХЛЯСЦІЦЬ ПАЛЕССЕ ПУСТКАЙ</h3>
<p>— Самалёт ляціць на Кіеў.</p>
<p>Ты асвойтаўся ўжо, здэцца.</p>
<p>Можа мы яго пакінем,</p>
<p>Паляцім на авіетцы? —</p>
<p>Запыталася дзяўчына.</p>
<p>— Вунь на той я паспрабую.</p>
<p>— Не баішся? Малайчына!</p>
<p>Выбірай сабе любую.</p>
<p>Неўзабаве пераселі,</p>
<p>І Мальгрэта руль трымае.</p>
<p>Як даўней на каруселі,</p>
<p>У Хвядоса дух займае.</p>
<p>А сялібы злева, справа</p>
<p>І пад імі — штохвіліны.</p>
<p>З імі шэрагам яскравым</p>
<p>Перад Федзем успаміны.</p>
<p>— С-л-у-ц-а-к. Смачныя без меры</p>
<p>Тут раслі калісьці бэры.</p>
<p>Бачу — Л-ю-б-а-н-ь паміж лесу,</p>
<p>А далей — раку Арэсу.</p>
<p>Быў тут Мар’інскі масіў,</p>
<p>Селянін тут гразь мясіў,</p>
<p>Асушаў, машынай чэрпаў.</p>
<p>Тут жа цёрся і Прышчэпаў.</p>
<p>Ён да часу, да пары</p>
<p>Тут насаджваў хутары.</p>
<p>Як яго ж утаймавалі,</p>
<p>Ды калгасы збудавалі,—</p>
<p>На дрыгве ды на трысці</p>
<p>Пачалі яны расці.</p>
<p>І цяпер вось колькі еду,</p>
<p>Як ні мчыць мой конь крылаты,</p>
<p>Ўсё пад ім дыван кашлаты,</p>
<p>Не відаць балота й следу.</p>
<p>Вунь Князь-возера сінее.</p>
<p>Вандраваў і тут даўней я.</p>
<p>Памятаю, гэты «князь»</p>
<p>Паважаў занадта гразь —</p>
<p>Навакол яго было там</p>
<p>Непралазнае балота.</p>
<p>Тут яшчэ вучоны Свербаў</p>
<p>Акалочваў грушы з вербаў.</p>
<p>Кажуць, скончыў быў той дзед</p>
<p>Ерундычны факультэт.</p>
<p>Вунь да Ляскавіч дарога.</p>
<p>Жыў там сябар мой Сярога...</p>
<p>Тут арцель яшчэ жыве мо</p>
<p>(Можа й масла прычакала),</p>
<p>Што малочную праблему</p>
<p>Так развязвала цікава.</p>
<p>Ляскаўчанам стала ясна:</p>
<p>Лепей з маслам, чым без масла,</p>
<p>І яны (ці не ў Капылі)</p>
<p>На завод быка купілі,</p>
<p>Ды не могуць надзівіцца,</p>
<p>Што цялят няма ад швіца.</p>
<p>Скрозь па вёсцы охі й ахі —</p>
<p>Хоць ты здай быка ў манахі.</p>
<p>Потым бачаць ляскаўчаны —</p>
<p>Бык ім трапіўся злягчаны.</p>
<p>— Той арцелі не існуе,</p>
<p>Але добра й без яе мы</p>
<p>І малочную й мясную</p>
<p>Тут развязваем праблемы.</p>
<p>— Бачу. Скрозь дыван зялёны</p>
<p>І паўз Прыпяць і за Прыпяць,</p>
<p>Суха скрозь, як на далоні,</p>
<p>Недзе й чорту хвост задрыпаць.</p>
<p>— Праўда, зніклі ўсе балоты</p>
<p>І людзей больш чорт не зводзіць,</p>
<p>Хоць рагатыя істоты</p>
<p>І сягоння вольна ходзяць</p>
<p>Па абшары тым зялёным,</p>
<p>Пад сабой што бачыш ты:</p>
<p>Тут жывёлаводнай зоны</p>
<p>Скрозь гадуюцца гурты.</p>
<p>Дзе калісь былі выгары</p>
<p>Ды ў багне карчы тарчалі,</p>
<p>Там засеяны абшары</p>
<p>Сакавітымі харчамі.</p>
<p>Не хлясціць Палессе пусткай,</p>
<p>У дрыгве не гіне марна,</p>
<p>Узраслі на глебе тлустай</p>
<p>Маслабойні, сыраварні.</p>
<p>І прарэзваюць разлог</p>
<p>Стужкі чорныя дарог.</p>
<p> </p>
<h3><a id="chapter20"></a>НАД ПЕЙЗАЖАМ НАД ПРЫГОЖЫМ АСЫПАЮЦЦА ЎСПАМІНЫ</h3>
<p>Авіетка шпарка мчыцца,</p>
<p>Бы з віхрамі ўперагонкі,</p>
<p>Цераз Мозыр і Рачыцу</p>
<p>Па шляху былой чыгункі;</p>
<p>Самалёты грузавыя</p>
<p>Абганяе птахам шустрым,</p>
<p>Ажно вецер грозна вые...</p>
<p>Вунь Дняпро мігнуўся люстрам.</p>
<p>Але вось Хвядос збянтэжан,</p>
<p>Аж мароз паўзе па скуры:</p>
<p>Як пасля зімовай буры,</p>
<p>Скрозь пад ім прастор аснежан.</p>
<p>Зрэдку лапінка жывая,</p>
<p>Зноў хаваюць зелень гурбы.</p>
<p>— Што за штука! Здэцца, ў маі</p>
<p>Не павінна снежных бур быць,</p>
<p>А вось тут, відаць, завея:</p>
<p>Снег пад сонцам ружавее.</p>
<p>На губах Мальгрэты смех:</p>
<p>— Гэта, браце мой, не снег.</p>
<p>Чуеш, пах даносіць ветрам —</p>
<p>Гэта з цвету дываны:</p>
<p>Тут на сотні кіламетраў</p>
<p>Лёг раён садавіны.</p>
<p>Можа спусцімся, прысядзем</p>
<p>На хвілінку ў гэтым садзе?</p>
<p>Адпачнуўшы, час нагонім.</p>
<p>— Ой, не трэба лепей, не!</p>
<p>Адчуваю на спіне</p>
<p>Пісагі яшчэ й сягоння;</p>
<p>І дагэтуль яшчэ помню</p>
<p>Смак суседскага агрэсту.</p>
<p> </p>
<p>Вось і хіб вуграсты Гомлю —</p>
<p>Ў белым лесе звер пярэсты.</p>
<p>Галавой прылёг да Сожа,</p>
<p>Лапы выцягнуў на Іпуць,</p>
<p>Быццам прагне, ды не можа,</p>
<p>Ўсю ваду ён з рэчак выпіць.</p>
<p>Паляцелі па-над Сожам</p>
<p>Ад Дняпра да верхавіны,</p>
<p>Над пейзажам над прыгожым</p>
<p>Асыпаюцца ўспаміны.</p>
<p>Па мінулым, па далёкім</p>
<p>Сум нячутна сэрца сціснуў,</p>
<p>Калі ж раптам кінуў вокам,</p>
<p>Дык пад імі ўжо Амсціслаў</p>
<p>Па-над Вехрай вырас пышна.</p>
<p>Успамінам сэрца рада:</p>
<p>— Вось адгэтуль колісь выйшла</p>
<p>Амсціслаўская плеяда,</p>
<p>З паэтычным гэткім зернем.</p>
<p>Угару адсюль пайшоў</p>
<p>Сам Аркадзій Куляшоў.</p>
<p>Можа, цётачка, павернем</p>
<p>Мы адгэтуль ужо лепей</p>
<p>Цераз Оршу ды на Лепель?</p>
<p>Вунь пад намі Цёмны Лес.</p>
<p>Тут вось некалі ў цішы</p>
<p>Выспявалі «дзве душы»,</p>
<p>Шмат аб ім было гаворкі...</p>
<p>Вось ужо і Горы-Горкі</p>
<p>Пераскочыў конь крылаты.</p>
<p>Калі памяць не здае,—</p>
<p>Шчэ да смерці да мае</p>
<p>Акадэмія была тут,</p>
<p>Здэцца, сельскай гаспадаркі.</p>
<p>Працавала яна дбала,</p>
<p>Але ўсё ж і тут, бывала,</p>
<p>Нам падносілі «падаркі».</p>
<p>Тут жа нехта й вершы плёў.</p>
<p>Пра яго яшчэ трапалі,</p>
<p>Што ён жыў «з чужых палёў»,</p>
<p>А сваё было ў папары.</p>
<p> </p>
<p>Вось Д-у-б-р-о-ў-н-а. Стойце! Дзе я?</p>
<p>Гэта ж зараз Асінбуд.</p>
<p>На дрыгве ўзнялася тут</p>
<p>Наша лепшая надзея.</p>
<p>З-пад багна спажыву ўздзёршы,</p>
<p>Тут разросся грукат мерны,</p>
<p>І да Віцебска й да Оршы</p>
<p>Па слупах пабеглі нервы;</p>
<p>Дасягнулі й Магілёва,</p>
<p>Не мінулі і Дуброўны,</p>
<p>І ў ударніках сталёвых</p>
<p>Пульс жыцця забіўся роўны,</p>
<p>Па прасторы рыкашэтам</p>
<p>Перадаўся ён паэтам.</p>
<p>— Гэта добра, але слухай —</p>
<p>Што ж рабіў тады Хвядос там?</p>
<p>— О, я выпіў добры куфель,</p>
<p>Прывітаў будоўлю тостам,</p>
<p>І цяпер вось жыў не буду,</p>
<p>Як не ўбачу Асінбуду.</p>
<p>Тут ён быць павінен недзе ж.</p>
<p>— Жыў то будзеш, ды не ўгледзіш.</p>
<p>Ты змыліўся ў часе трошкі:</p>
<p>Торф даўно згарэў да крошкі,</p>
<p>І застылі без спажывы</p>
<p>Драцяныя нервы-жылы.</p>
<p>Не бядуй, аднак, па Оршы,</p>
<p>Там і сёння пульс не горшы.</p>
<p> </p>
<h3><a id="chapter21"></a>ПРЫЗНАВАЙСЯ — ХТО ТУТ ПРАЎНУК?!</h3>
<p>Неспадзеўкі і на дзіва</p>
<p>Зацікаўленай Мальгрэце</p>
<p>Федзя руль схапіў рукамі:</p>
<p>— Пачакайце, прыпынеце!</p>
<p>Вось жа, вось пад намі Камень.</p>
<p>Блізка ж тут мая радзіма.</p>
<p>Вунь і возера направа,</p>
<p>У якім я часта плаваў.</p>
<p>Тут жа быў я ў адпуску,</p>
<p>Тут валяўся на пяску,</p>
<p>Тут жа ўлетку, здзеўшы порткі,</p>
<p>Вудай цёгаў краснапёркі;</p>
<p>На чарвя тут, як ні дзіўна,</p>
<p>Мне шчупак зламаў вудзільна.</p>
<p>Эх, шчупак жа быў які!</p>
<p>Ёсць тут недзе й сваякі,—</p>
<p>Жыў жа тут мой татка з дзядзем,</p>
<p>Дык хутчэй давайце сядзем!</p>
<p>Толькі ўспелі апусціцца,</p>
<p>На двары шырозным селі,</p>
<p>А ўжо там асоб мо з трыццаць</p>
<p>І стаяць, як на вяселлі.</p>
<p>Што пачаць, Хвядос не ведаў,</p>
<p>Памаўчаў хвілінкі дзве:</p>
<p>— Не пазналі,— кажа,— дзеда,</p>
<p>Ліха вашай галаве? —</p>
<p>З авіеткі вылез спраўна:</p>
<p>— Нежаданы, можа, госць?</p>
<p>Прызнавайся — хто тут праўнук?</p>
<p>З Чырваносаў хто тут ёсць?</p>
<p>Дзядзька ў вязанай кашулі,</p>
<p>Што наперадзе стаяў:</p>
<p>— Пра цябе мы,— кажа,— чулі,</p>
<p>І твой праўнук — гэта я.</p>
<p>— Калі ты, дык што ж ты, ўнучку,</p>
<p>Не цалуеш дзеду ў ручку?</p>
<p>Прывітаць як след не можа!</p>
<p>Яшчэ й праўнук! Галава...</p>
<p>— Не такі ты ўжо й прыгожы,</p>
<p>Каб цябе я цалаваў...</p>
<p>Хутка з праўнукам «нягодным»</p>
<p>На машыне Федзя едзе;</p>
<p>Не пазнае вёскі роднай —</p>
<p>Мінскі лад і тут заведзен.</p>
<p>Прамахнулі цераз пляц,</p>
<p>Падкацілі пад палац.</p>
<p>Федзя зноў: — Прызнайся, ўнучку,</p>
<p>Мусіць, маеш грошай кучку?</p>
<p>Гэта твой жа, мусіць, дом,</p>
<p>Да якога мы ідзём?</p>
<p>— Не смяшы, Хвядосе, сціхні:</p>
<p>Дом не мой — агульны, ўсіхні.</p>
<p>— А жывеш ты ў ім жа як тут?</p>
<p>За кватэру плаціш жакту?</p>
<p>— Не, нікому не плачу.—</p>
<p>Федзя ляпнуў па плячу:</p>
<p>— Значыць, нейкім гэткім чынам?..</p>
<p>Чаму не, зусім нядрэнна</p>
<p>Ў такім доме жыць дарэмна.</p>
<p>Ах і праўнук! Малайчына!</p>
<p>З маладых, відаць, ды ранні.</p>
<p>А пакоі ж тут! Убранне!</p>
<p>(Ад здзіўлення аж прысеў.)</p>
<p>Вось палаты дык палаты!</p>
<p>— Так жывём мы тут усе:</p>
<p>Не бярэ ніхто з нас платы</p>
<p>І плаціць у нас няма чым,—</p>
<p>Федзю праўнук растлумачыў.</p>
<p>— Ну, без грошай гэта горш,—</p>
<p>Перабіў нашчадка продак.—</p>
<p>Бач, заўсёды нейкі грош</p>
<p>Трэба мець на абыходак.</p>
<p>Як няма, то што ж рабіць,—</p>
<p>Трэба стаць дый зарабіць.</p>
<p>— Я працую, чаму не.</p>
<p>Вунь і фабрыка ў акне.</p>
<p>Вырабляем там адзенне.</p>
<p>Вось такое, як на мне.</p>
<p>Шмат адзежы, і харошай,</p>
<p>Ды працуем мы без грошай.</p>
<p>— Што ж, адзенне — заглядзенне...</p>
<p>Так, нішто сабе тканіны...</p>
<p>А плаціць то ўсё ж павінны.</p>
<p>— Хто?</p>
<p>— Начальства, хто наймаў.</p>
<p>— Дык яго ж у нас няма.</p>
<p>Што да грошай — дык ізноў жа —</p>
<p>Непатрэбны і няма іх:</p>
<p>Мы працуем, колькі можам,</p>
<p>І, што трэба, заўжды маем.</p>
<p>— Нешта ў вас тут вельмі хітра,</p>
<p>І не ўцяміш без паўлітра.</p>
<p>Годзе, ўнучак. Як і што там,</p>
<p>Гэта ты раскажаш потым,</p>
<p>А цяпер бы мне й Мальгрэтцы</p>
<p>Прапусціць чаго, сагрэцца.</p>
<p>— Што ж дагэтуль не сказалі?</p>
<p>Ў мікрафон шапну я слова,</p>
<p>І прышлюць яду з сталовай;</p>
<p>Знойдзем цёплую мы ў зале.</p>
<p>— Эх, унучак, кінь, нарэшце,</p>
<p>Ты з мяне, старога, кпіць:</p>
<p>Я ж прашу ў цябе не есці,</p>
<p>Мы з Мальгрэтай хочам піць,</p>
<p>А пасля ўжо можна й шамаць.</p>
<p>— Дык і піць прышлюць таксама:</p>
<p>Сок вішнёвы будзе, кава.</p>
<p>— Думаў ты, што я прыйду</p>
<p>Піць тут розную бурду?</p>
<p>Не, брат, гэта нецікава.</p>
<p>Дай ты мне панюхаць корак</p>
<p>Так хоць градусаў на сорак.</p>
<p>— А слабейшага не п’еш?</p>
<p>Ну, то йдзі, Хвядосе, еш,</p>
<p>Бо й на градус не дастанеш.</p>
<p>— Ну, не веру, ўнучак, маніш.</p>
<p>Покуль сеюць людзі жыта,</p>
<p>Дык і «зелле» не звядзецца.</p>
<p>Дык не гніся ж і не лжы ты —</p>
<p>Пэўна, выціснуў з вядзерца...</p>
<p>Ледзь у іх не ўзнікла сваркі...</p>
<p>Раззлаваны і без чаркі</p>
<p>Сеў палуднаваць Хвядос.</p>
<p>Тут над вухам калі гаркне,</p>
<p>Аж ён лыжкі не данёс,</p>
<p>У прыладу ўпяўшы вочы.</p>
<p>— Ах, люцыпарская сіла!</p>
<p>Чуць мяне не аглушыла.</p>
<p>Хто там што яшчэ балбоча?</p>
<p>— Не сапсуй ты з пуду страўнік,—</p>
<p>Супакоіў Федзю праўнук.—</p>
<p>Гэта моўная прылада,</p>
<p>З ёй і радыё-люстэрка.</p>
<p>Пачалася ў нас цяперка</p>
<p>Гаспадарчая нарада.</p>
<p>Падышоў Хвядос, і праўда:</p>
<p>Зала тысячы на тры,</p>
<p>Мармуровая ўнутры,</p>
<p>З крышталю скляпенне ўзнесла.</p>
<p>Як жывыя, людзі ў крэслах,</p>
<p>Нібы тут яны ў пакоі,</p>
<p>Здэцца б вось дастаў рукою.</p>
<p>На агульным гэтым фоне</p>
<p>З іх адзін пры мікрафоне...</p>
<p>Сем мінут гаворыць запар,</p>
<p>І электрадыяграмы</p>
<p>Каляровымі агнямі</p>
<p>Ілюструюць гэты рапарт.</p>
<p>Прыпынілася прамова,</p>
<p>І чырвоныя балоны</p>
<p>Заіскрыліся па зале,</p>
<p>Засвяцілі — паказалі</p>
<p>Тых удзельнікаў імёны,</p>
<p>Што яшчэ хацелі слова.</p>
<p>Вось адзін узняўся з краю...</p>
<p>— Сход твой скончыцца не скора ж,</p>
<p>Дык ідзі, мо пагаворыш,—</p>
<p>Федзя праўнуку параіў.</p>
<p>— Гэта не абавязкова,</p>
<p>Я й адсюль магу ўзяць слова...</p>
<p>Але йдзі, Хвядосе, еш ты,</p>
<p>Бо астыне ўсё да рэшты.</p>
<p>Пасля гэтакіх дзівосаў</p>
<p>Апетыт узрос Хвядосаў,</p>
<p>І апошнімі йшлі цуды,</p>
<p>Як ён вымянціў з пасуды,</p>
<p>Як у роце знік пірог:</p>
<p>Хоць абліўся хлопец потам,</p>
<p>Але ўправіўся за трох.</p>
<p>Аддыхнуўшы, стаў ён потым</p>
<p>Нарыхтоўвацца ў дарогу.</p>
<p>— Адпачнуў бы шчэ... Наогул,—</p>
<p>Кажа праўнук,— кінь збірацца,</p>
<p>Ёсць цікавая ў нас праца.</p>
<p>— Вось каб ты сказаў паўкварты,</p>
<p>А да працы — стараваты,</p>
<p>Праца мне не па плячу.</p>
<p>Як не ўмееш частавацца,</p>
<p>То шчасліва аставацца,—</p>
<p>Я з Мальгрэтай палячу.</p>
<p> </p>
<h3><a id="chapter22"></a>НА НЯБЕСНЫМ НА ЭКРАНЕ</h3>
<p>Каляровымі агнямі</p>
<p>Загарэліся сігналы,</p>
<p>Цемру ночы пранізалі,</p>
<p>Федзю цуды паказалі.</p>
<p>І застыў Хвядос у марах,</p>
<p>Прытуліўся да Мальгрэты,</p>
<p>Разглядаючы на хмарах</p>
<p>Агнявыя «сценгазеты».</p>
<p>Так цікава, смешна бачыць,</p>
<p>Як па небе шаржы скачуць,</p>
<p>Як кульнецца дзе каторы,</p>
<p>Як паўзуць карыкатуры,</p>
<p>Як размахваюць рукамі,</p>
<p>Як хлябешчуць языкамі.</p>
<p>Але раптам калі гляне —</p>
<p>На нябесным на экране</p>
<p>У музеі мёртва-сонны</p>
<p>Сам Хвядос сваёй персонай.</p>
<p>Вось чуць мышы не калечаць,</p>
<p>Вось і доктар яго лечыць,</p>
<p>Вось і слоік, вось і клізмы,</p>
<p>Вось, няскладны ды вялізны,</p>
<p>На дварэ аслупянеў,</p>
<p>Вось бабухнуў на панель.</p>
<p>Вось ён потым на заводзе,</p>
<p>Як расчуліўся ля дзёдзі,</p>
<p>Чуць не трапіў у бекон.</p>
<p>Вось, як кот, ля сала ён</p>
<p>Каўбасу забаўна крадзе.</p>
<p>Вось чырвоны, быццам рак,</p>
<p>Прызнаецца небарак.</p>
<p>Вось галодны ён па садзе</p>
<p>Да сталоўкі шпарка крочыць.</p>
<p>Вось з Хвядоса зноў рагочуць,</p>
<p>Як на крыллях узнімаўся,</p>
<p>Ды ў паветры не ўтрымаўся.</p>
<p>— У пячонку! Ў селязёнку!</p>
<p>(Ён сабою не ўладае.)</p>
<p>Ах, Мальгрэта! Ах, шпіёнка!</p>
<p>Ах, вужака маладая!</p>
<p>Я ж за твой агідны «цуд»,</p>
<p>Як спушчуся, зразу ў суд.</p>
<p>— Не крыўдуй, Хвядос, дарма,—</p>
<p>Супакойвае Мальгрэта.—</p>
<p>Тут не кпіны. Я сама</p>
<p>З навуковай толькі мэтай</p>
<p>Занялася справай гэтай.</p>
<p>Ну, а суду ў нас няма.</p>
<p>Больш рабіць я так не буду,</p>
<p>Дык абыдземся без суду.</p>
<p>Быццам нехта соллю з перцам</p>
<p>Пасыпае Федзю сэрца</p>
<p>Ці гарчыцаю хто мажа,—</p>
<p>З болем дрыжыкі па целе.</p>
<p>Не прыкмеціў, не заўважыў,</p>
<p>Як да Мінска прыляцелі,</p>
<p>Як у дом з Мальгрэтай трапіў.</p>
<p>Ён ачнуўся на канапе,</p>
<p>Лёг у цёплую пасцель,</p>
<p>Шэптам крыўды шалясцеў:</p>
<p>— Ах, Мальгрэта, шэльма злая!..</p>
<p>А дзяўчына спачувае:</p>
<p>— Вінавата,— кажа,— згодна.</p>
<p>Заўтра сэрца супакою:</p>
<p>У стыхіі табе роднай</p>
<p>Зніме сум нібы рукою.</p>
<p> </p>
<h3><a id="chapter23"></a>СТАРЫ МІНСК</h3>
<p>Па-над горадам на захад</p>
<p>З неразлучнай нашай парай</p>
<p>З аўтаптахамі наўзахват</p>
<p>Авіетка зырка шпарыць,</p>
<p>Аж Хвядоса жах ласкоча.</p>
<p>Вось на ўскраіне яны.</p>
<p>Унізе каўпак бліскучы,</p>
<p>Велізаразны, шкляны,</p>
<p>За кілометр не вузей.</p>
<p>Прыпынілі ветраходзік,</p>
<p>Федзя здзіўлены заходзіць</p>
<p>За Мальгрэтаю ў музей.</p>
<p>Перад імі гэтак званы</p>
<p>Мінск стары (стылізаваны).</p>
<p>Федзю здань нібы здаецца,—</p>
<p>Хоць ты вер, а хоць не вер:</p>
<p>Вось рог Энгельса й Савецкай,</p>
<p>Вось стары знаёмы сквер.</p>
<p>На панелях грамадзяне —</p>
<p>Не то людзі, не то здані.</p>
<p>Вось знаёмая галоўка</p>
<p>Мільганула між жанок;</p>
<p>Вось трамвай на Камароўку,—</p>
<p>Разлягаецца званок.</p>
<p>Ці то сон які, ці морак?!</p>
<p>Вось рамізнік № 40:</p>
<p>Мільгацяць на бруку колы,</p>
<p>У руках напяты лейцы,</p>
<p>Звонка цокаюць падковы,</p>
<p>Конь — і з месца не скранецца.</p>
<p>Федзя нават стаў баяцца:</p>
<p>— Што са мной? Ці не вар’яцтва?</p>
<p>Ці кашмарны нейкі сон? —</p>
<p>Запытаў Мальгрэту ён.</p>
<p>— Не, не сон, Хвядосе, гэта,—</p>
<p>Растлумачвае Мальгрэта.—</p>
<p>Ты не спіш, не звар’яцеў,</p>
<p>Бачыш тое, што хацеў:</p>
<p>Мінск паказан тут стары,</p>
<p>Акурат з тае пары,</p>
<p>Калі ты, хапіўшы лішку,</p>
<p>Перагрэў у жылах жыжку.</p>
<p>Ды не радуйся ўжо надта,</p>
<p>Ў летуценнях не мадзей:</p>
<p>Аўтаматы-экспанаты</p>
<p>Тут замест жывых людзей.</p>
<p>Розум іх стварыў дасціпны,</p>
<p>Паказаць каб, чым былі вы:</p>
<p>Рух і гук стэрэатыпны,</p>
<p>Ў кожнай лялькі асаблівы,—</p>
<p>І ад вечара да ранку,</p>
<p>І да вечара ад ранку</p>
<p>Зробіць рух ці скажа слова,</p>
<p>Пачынае зноў нанова</p>
<p>Без упынку, без сціханку.</p>
<p>Што б хацеў ты ўбачыць зараз?</p>
<p>Павільён энтузіязму</p>
<p>Ці на целе брудны нараст —</p>
<p>Перажыткаў розных язву?</p>
<p>Бачыш той вунь павільён —</p>
<p>Стройных шэрагі калон?</p>
<p>Там — напружнай, творчай працы</p>
<p>Шмат пабачыш ілюстрацый.</p>
<p>Там гарачы гучны лозунг</p>
<p>Да вялікай кліча справы,</p>
<p>Там — эпохі вашай розум</p>
<p>І героіка, і слава.</p>
<p>Там на вуснах імя Ленін</p>
<p>Берагуць энтузіясты.</p>
<p>Там вытокі дасягненняў,</p>
<p>Наглядаў якія ў нас ты.</p>
<p>А вось тут — глядзі направа —</p>
<p>Зусім іншая ўжо справа.</p>
<p>Тут — прарывы ды правалы,</p>
<p>З чым вы ўпарта ваявалі.</p>
<p>Тут — як жулік мог злаўчыцца,</p>
<p>Штукі шкоднікаў ды злыдняў,</p>
<p>Тут нядбайства і злачынства —</p>
<p>Вынік спадчыны агіднай.</p>
<p>Тут сустрэнеш ты й нацдэма,</p>
<p>З кім тады вялі змаганне,</p>
<p>Тут і п’янка, і багема,</p>
<p>Бытавое загніванне.</p>
<p>Ну, дык я цябе пытаю —</p>
<p>Ты б на чым хацеў спыніцца?</p>
<p>— Будаўніцтва я вітаю!</p>
<p>Заўжды я за будаўніцтва!</p>
<p>Я люблю працоўны ўздым,</p>
<p>Я люблю і сталь, і дым,</p>
<p>Твар люблю, абліты потам,</p>
<p>Але гэта... можа потым.</p>
<p>Штось туды цяпер не вабіць.</p>
<p>Я вось тут, дык быццам дома;</p>
<p>Па мясцовасці знаёмай</p>
<p>Павандрую трохі, мабыць.</p>
<p>Тут я чуюся нядрэнна,</p>
<p>Мо й сяброў ці не сустрэну.</p>
<p> </p>
<h3><a id="chapter24"></a>У МУЗЕІ КАРЫКАТУР</h3>
<p>Абышлі на тратуары</p>
<p>Нежывы народ яны</p>
<p>І зайшлі хвілін праз пару</p>
<p>Ў магазін гародніны.</p>
<p>Аўтамат-кааператар</p>
<p>Цэлым дзівам быў для Федзькі:</p>
<p>Аж рукою ён пакратаў</p>
<p>Дзве нагі — даўгія рэдзькі.</p>
<p>Заміж чэрава й кішок</p>
<p>З мёрзлай бульбаю мяшок;</p>
<p>Паабапал дзве рукі —</p>
<p>Кармавыя буракі;</p>
<p>На плячах — качан капусты,</p>
<p>А на ім буяе густа</p>
<p>Даўгапёрая цыбуля.</p>
<p>Вочы — яблыкі, нос — дуля,</p>
<p>Кроп расце замест вусоў,</p>
<p>З дулі капае расол.</p>
<p>Навакол паліцы, скрынкі,</p>
<p>А ў тых скрынках — ні цурынкі.</p>
<p>І лапоча ў апраўданне</p>
<p>Замест рота струк бабовы:</p>
<p>«Непасільнае заданне.</p>
<p>Аб’ектыўныя умовы».</p>
<p>Вось знаёмай установы</p>
<p>На рагу будынак новы.</p>
<p>Праз хвіліны дзве ці тры</p>
<p>Апынуліся ўнутры.</p>
<p>Тут народам дом багаты:</p>
<p>Аўтаматы, аўтаматы.</p>
<p>Вось вагою на паўтоны</p>
<p>Скамячыў кулак бетонны</p>
<p>Экспанат — галавацяпа,</p>
<p>І шыпіць праз зубы зяпа,</p>
<p>Слінай пырскае — «Маўч-чаць!!»</p>
<p>Ён кладзе рукою гнюснай</p>
<p>Падначаленым на вусны</p>
<p>Сургучовую пячаць.</p>
<p>Падлізацца рады к дужым,</p>
<p>Падпаўзаюць ззаду вужам</p>
<p>З языкамі да вушэй</p>
<p>Падхалімаў пара рыжых,</p>
<p>Капыты паганцу ліжуць,</p>
<p>Падбіраюцца вышэй.</p>
<p>Далей зноў жа аўтаматы —</p>
<p>Два танклявых, сем таўсматых.</p>
<p>Пратакол таўшчэзны відзен —</p>
<p>Засядаюць трэці тыдзень.</p>
<p>Папяровыя галовы,</p>
<p>Валавяныя зады,</p>
<p>Як каторы возьме слова,</p>
<p>Мухі валяцца з нуды.</p>
<p>Дня парадак іх наступны:</p>
<p>1. За два дні даклад уступны</p>
<p>Зробіць сябра Вадалей.</p>
<p>2. Перакажа ўвесь нанова</p>
<p>Яго зноў Балбатунова.</p>
<p>3. Потым спрэчкі, а далей:</p>
<p>4. Скажа дзядзька Целяпала</p>
<p>І дапоўніць Кругабегаў</p>
<p>Пра ўжыванне для апалу</p>
<p>Пазалеташняга снегу.</p>
<p>5. На канцы парадку дня,</p>
<p>Аб чым хочаш, балбатня.</p>
<p>Там у зале з мяккай ваты</p>
<p>Разгільдзяі-аўтаматы,</p>
<p>Выгляд вялы, нерухавы,</p>
<p>Пазвісалі ўніз рукавы.</p>
<p>І памост пад імі згніў,</p>
<p>Ім і столь рыхтуе згубу,</p>
<p>А яны дык хоць бы хны —</p>
<p>Слінай цыркаюць праз зубы.</p>
<p>Пасля ўражанняў паганых</p>
<p>Выйшла пара зноў на ганак.</p>
<p>Толькі з ганка Федзя злез тут,</p>
<p>Бачыць: седзячы на біле,</p>
<p>Едзе старшы са скуртрэсту</p>
<p>На аблупленай кабыле.</p>
<p>На яго яна з дакорам</p>
<p>Лупіць вочы-ліхтары,</p>
<p>Шэпча: «Як табе не сорам!</p>
<p>Скуру здзёр ты без пары.</p>
<p>Мускулы мае — жалеза,</p>
<p>Ты ж управіўся, зарэзаў».</p>
<p>Ён жа пугай па хвасце:</p>
<p>«Но! Чаго глядзіш панура?</p>
<p>Што за важнасць вельмі скура?</p>
<p>Здзёр — другая нарасце».</p>
<p>Вось, ахоплены ўтрапеннем,</p>
<p>Абмінаюць яго дзядзі.</p>
<p>Ззаду ў іх, нібы прапелер,</p>
<p>Прымацована прыладдзе,</p>
<p>І як толькі сесці хочуць,</p>
<p>Той прапелер як застрочыць,</p>
<p>Засвідруе, ў цела ўесца,</p>
<p>Гоніць з месца ды на месца.</p>
<p>На плячах уздоўж яны</p>
<p>Маюць надпіс: «летуны».</p>
<p>Вось зарые носам, здэцца,</p>
<p>Ходзіць бутля на відэльцах,</p>
<p>Галава — аслізлы корак,</p>
<p>На грудзях наклейка — 40°.</p>
<p>Хто б ні стрэўся з аўтаматам,</p>
<p>Абкладае ўсіх ён матам.</p>
<p>Федзя здзіўлены: — Што ж гэта?</p>
<p>— То адкід працоўнай гушчы,</p>
<p>Выпівака і прагульшчык,—</p>
<p>Растлумачвае Мальгрэта,—</p>
<p>А вось далей прасачы,</p>
<p>Як стараюцца рвачы.</p>
<p>Вось ён бачыць неўзабаве:</p>
<p>Людзі з воўчымі зубамі</p>
<p>І страшным абліччам воўчым</p>
<p>Увіхаюцца ля скуры,</p>
<p>Аж гараць зайдросна вочы</p>
<p>Прагным полымем панурым,</p>
<p>Пачалі зубамі клацаць,</p>
<p>Толькі вынік скрозь аднакі ж:</p>
<p>Хоча вырваць скуры клапаць,</p>
<p>А рване сябе за мякіш.</p>
<p>Экскурсанцкім жвавым маршам</p>
<p>Далей крочыць пара наша.</p>
<p>Вось праз некалькі хвілінак</p>
<p>Увайшлі яны ў будынак</p>
<p>Акадэміі навук.</p>
<p>Не без поту, не без мук,</p>
<p>Не сказаць, што ўвачавідкі,</p>
<p>Тут вучоныя здабыткі</p>
<p>Прымнажаюць пакрысе.</p>
<p>Прымнажаюць, ды не ўсе.</p>
<p>Наш вандроўнік і Мальгрэта</p>
<p>Самі добра бачаць гэта:</p>
<p>Пахаджаюць важна тыпы</p>
<p>З навуковай белай ліпы.</p>
<p>А паважныя! А шмат іх!</p>
<p>Аўтаматы, аўтаматы...</p>
<p>З навуковай мэтай рэдкай</p>
<p>Выварочваюць шкарпэткай</p>
<p>Дактары палешука:</p>
<p>Узяліся пашукаць,</p>
<p>Ці няма ў ім захаванай</p>
<p>Дзе душы рафінаванай,</p>
<p>«Самабытнай», адным словам,</p>
<p>З каўтуном абавязковым.</p>
<p>Каб ад іншых не астацца,</p>
<p>Хударлявы жрэц мастацтва</p>
<p>Туалет наводзіць дзіўны:</p>
<p>Начапляе з срэбра грыўні</p>
<p>І на шыю і на рукі,</p>
<p>Прыступае да навукі.</p>
<p>Аж глядзелкі запацелі,</p>
<p>Вывучае капітэлі,</p>
<p>Прыстаўляе к сценам лескі,</p>
<p>Аскрабае трэскай фрэскі:</p>
<p>Праца плённая такая —</p>
<p>«Самабытны» стыль шукае.</p>
<p>Ў эксцэнтрычным танцы лоўкім</p>
<p>Абняліся Лёсік з Воўкам,</p>
<p>Той — на левай, той — на правай,—</p>
<p>За агульнай скачуць справай,</p>
<p>Разышліся ёт і яць,—</p>
<p>Мяккім знакам не суняць.</p>
<p>А напроці, ў іншай залі,</p>
<p>Ім ужо адгаблявалі</p>
<p>З дубу лоўкую мяшалку —</p>
<p>Будзе Воўку і «маршалку».</p>
<p>Вось ліповы прадстаўнік —</p>
<p>Навуковы працаўнік.</p>
<p>Да яго другі падходзіць —</p>
<p>Ім параіцца не шкодзіць.</p>
<p>Саймаваць пачнуць увосень,</p>
<p>Прасаймуюць да вясны,</p>
<p>Цераз плечы кожны носіць</p>
<p>Абаранкаў тры вяслы,</p>
<p>У кішэнях булкі з макам,</p>
<p>І жуецца смачна жвака.</p>
<p>Па рабоце не сумуюць,</p>
<p>Саймаваннямі жывуць:</p>
<p>Пажуюць ды пасаймуюць</p>
<p>Пасаймуюць, пажуюць,</p>
<p>Пасядзяць, пап’юць гарбатку,</p>
<p>Пачынаюць зноў спачатку,—</p>
<p>І па вынікі той працы іх</p>
<p>Шлюць абоз асенізацыі.</p>
<p>Як з будынка яны выйшлі,</p>
<p>Перад імі колы, дышлі,</p>
<p>І не здзівіцца Хвядос —</p>
<p>Што дае так моцна ў нос?</p>
<p>Што за шум? Што за грук?</p>
<p>Едзе з крытыкай абоз,—</p>
<p>Дрыгаціць, трасецца брук.</p>
<p>Там, наперадзе, ля бочкі</p>
<p>Увіхаецца Глыбоцкі,</p>
<p>А Цвяткоў і Байкоў</p>
<p>Падтрымоўваюць з бакоў.</p>
<p>Спажыўца заўзята, палка</p>
<p>Заклікае зверху Скалка:</p>
<p>«Налятай хутчэй, дурніцы!</p>
<p>Падстаўляй ямчэй дайніцы!</p>
<p>Спажывай крытычны квас!</p>
<p>Самы цымус — гэта ў нас!»</p>
<p>Паспяшайце, крытык Хунт</p>
<p>Адтыкае ў бочцы шпунт.</p>
<p>І з цабэркам Падхаповіч</p>
<p>Далікатна падыходзіць;</p>
<p>Хоча зверыць, параўнаць —</p>
<p>Ці няма што пераняць?</p>
<p>Раптам тут без дай прычыны</p>
<p>Як расставіць Федзя цыркуль,</p>
<p>Як папрэ хадою зыркай</p>
<p>Ад збянтэжанай дзяўчыны!</p>
<p>Што за жвавасць?! Што за спрыт?!</p>
<p>Хутка глянула: «Ага.</p>
<p>Там вунь шыльда: «Цэнтраспірт».</p>
<p>Ля яго стаіць чарга.</p>
<p>Аж загнуўся хвост васьмёркай,</p>
<p>І канца яму няма там.</p>
<p>Дабіваюцца да горкай</p>
<p>Аўтаматы, аўтаматы...</p>
<p>Ногі — цурачкі, а самі,</p>
<p>І старыя й маладыя,</p>
<p>Ўсё з чырвонымі насамі,</p>
<p>Пальцы скручаны худыя</p>
<p>Рукі сінія дрыжаць;</p>
<p>Сталі Федзю абражаць.</p>
<p>Вось адзін заводзіць сварку.</p>
<p>Ззаду мерыцца па карку.</p>
<p>Нездаволены другі.</p>
<p>Ухіліўся Федзя жвава:</p>
<p>— Дайце ўзяць,— крычыць,— паэту,</p>
<p>Што вярнуўся з таго свету!</p>
<p>Без чаргі я маю права!</p>
<p>Маю права без чаргі!</p>
<p>Апынуўся ля дзвярэй,</p>
<p>Да прылаўка йдзе скарэй.</p>
<p>Шчэ хвіліна ці другая,</p>
<p>Ён з паўлітрам выбягае.</p>
<p>Скалупнуў, як бач, пячатку,</p>
<p>Шлёпнуў пляшку па азадку,</p>
<p>Зашчымела аж далонь,</p>
<p>І забулькала спажыва,</p>
<p>І пацёк — пабег па жылах</p>
<p>Хваляй хмельнаю агонь.</p>
<p>Не паспела перашкодзіць</p>
<p>Правадырка той часінай,</p>
<p>І Хвядос праз момант ходзіць</p>
<p>І «прыгожы» і «шчаслівы»;</p>
<p>П’яным чадам вусны дышуць,</p>
<p>Выкрутасы ногі пішуць:</p>
<p>«Есть», «добро», «зело» и «веди»,—</p>
<p>Не турбуй, Мальгрэта, Федзі!</p>
<p>Узяла яна пад руку,</p>
<p>Каб даставіць як назад,</p>
<p>Ногі цягнуцца па бруку,</p>
<p>Пачынаецца буза:</p>
<p>Такі гучны, сочны мат,</p>
<p>Што ніводзін аўтамат</p>
<p>Не паправіць тут, бясспрэчна.</p>
<p>Схамянулася нарэшце:</p>
<p>«Можа нават не канечне</p>
<p>Мне назад Хвядоса весці?</p>
<p>Там не здольны ён да працы,</p>
<p>Калі ж тут яму застацца,—</p>
<p>Паміж п’яных аўтаматаў</p>
<p>Быў бы лепшым экспанатам,</p>
<p>Вунь як ён стараецца!</p>
<p>Трэба ўсё ж параіцца...»</p>
<p> </p>
<p>Што на той нарадзе недзе</p>
<p>Меркавалася пра Федзю,</p>
<p>Пра яго далейшы лёс —</p>
<p>Вецер весткі не данёс.</p>
<p>Толькі вынікам парады</p>
<p>Ён мо й рад, ды мы не рады:</p>
<p>Наш Хвядос з тае пары</p>
<p>Аздабляе Мінск стары,</p>
<p>Прадстаўляе гніль і язву.</p>
<p>І не трапіў гэтак ён</p>
<p>У найлепшы павільён —</p>
<p>Павільён энтузіязму.</p>
<p> </p>
<p><i>1930</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>