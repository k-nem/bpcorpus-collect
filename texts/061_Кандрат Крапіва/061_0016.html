<div class="container">
<div class="book-utils">
<div id="qrcode"></div>
<a href="/Kandrat_Krapiva/Arsyn_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1928 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 168 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Аршын -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Аршын</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Зайшоў я ў краму раз набраць на палітон.</p>
<p>Вядома, Крамнік: — Будзьце так ласкавы!</p>
<p>Вось вам сукно, вось вам бастон.</p>
<p>Тавар не вельмі што цікавы,</p>
<p>А Крамнік хваліць: — Добрае наўздзіў!</p>
<p>Пасля й цану ж загарадзіў!</p>
<p>Я сяк, я й і так, ды мусіў заплаціць нарэшце:</p>
<p>Другога выхаду няма,—</p>
<p>Не за гарамі ўжо зіма.</p>
<p>— Ну, мерайце,— кажу,— ды рэжце!</p>
<p> </p>
<p>Куляецца аршын, маланкай ходзяць рукі —</p>
<p>Так спрытна шэльма мерае.</p>
<p>— Ах! добрае сукно! Мо возьмеце й на брукі?</p>
<p>Але яму не надта веру я,—</p>
<p>Бяру аршын і правяраю сам.</p>
<p>Дык што ж вы думалі? Ну й жулікі! Ну й чэрці!</p>
<p>Недахапіла ў мяне там</p>
<p>Ні больш, ні менш — тры чвэрці.</p>
<p> </p>
<p>А Крамнік божыцца, клянецца:</p>
<p>— Няхай язык адсохне,— прысягае.</p>
<p>І жонка, і дачка, і цешча памагае,</p>
<p>Аж кулакамі б’юць у грудзі,</p>
<p>Даводзячы, што гэта мне здаецца</p>
<p>І што няма вярней, як іх аршын.</p>
<p>Аднак я доўга не марудзіў</p>
<p>І спрэчку зразу давяршыў,</p>
<p>Сказаўшы Крамніку: — З табой я цалкам згодзен:</p>
<p>Няма вярнейшага аршына,</p>
<p>Ды толькі ў тым бяды прычына,</p>
<p>Што сам ты — злодзей.</p>
<p> </p>
<p>«Аршын» марксісцкі ёсць, і ён зусім нядрэнны,</p>
<p>Калі ўладае ім разумны ды сумленны;</p>
<p>Калі ж пачне хто іншы мераць,</p>
<p>Дазвольце мне тады не верыць.</p>
<p> </p>
<p><i>1928</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>