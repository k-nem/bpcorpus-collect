<div class="container">
<div class="book-utils">
<div id="qrcode"></div>
<a href="/Kandrat_Krapiva/Tata-Zajac_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1935 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 252-253 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1935 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Тата-Заяц -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Тата-Заяц</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Пасуцца па начах заўсёды коні нашы</p>
<p>З вясны да восені — даволі-такі часу.</p>
<p>Вось раз у досвітак на пашы</p>
<p>З кабылай аднаго калгаса</p>
<p>Сустрэўся Заяц каля куста,</p>
<p>І вельмі ўжо яму да густу</p>
<p>Прыйшлася гнедая кабыла.</p>
<p>Ну і яна яго нібыта палюбіла.</p>
<p>Не ведаю, за што ёй заяц люб,</p>
<p>Але ж ён хваліцца:— Фактычны,— кажа,— шлюб.</p>
<p>Пачне смяяцца хто, дык Заяц пратэстуе,—</p>
<p>Быў шлюб нібыта не ўпустую:</p>
<p>Не болей як праз год</p>
<p>Ад шлюбу ёсць ужо прыплод —</p>
<p>Жарэбчык-сысунок буланы,</p>
<p>Такі рухавы, спрытны, слаўны</p>
<p>Вядома, Тата-заяц рад —</p>
<p>Бяжыць туды, сюды, назад</p>
<p>І пад сабою ног не чуе;</p>
<p>Сяброў, знаёмых і радню</p>
<p>Абабяжыць ён дзесяць раз на дню:</p>
<p>— Вам,— кажа,— сына паказаць хачу я.</p>
<p>Сабраў кумоў, братоў, сватоў</p>
<p>І паказаў ім з-за кустоў:</p>
<p>— Ну, гляньце,— кажа,— чым не я?</p>
<p>І хвост такі кароценькі, куртаты,</p>
<p>І шэрсць, і вушы, як у таты,</p>
<p>І спрыт жа мой, і выпраўка мая!</p>
<p>А кпіны слухаць там і розную брыду —</p>
<p>Ды ну іх,— кажа,— к ліху!</p>
<p>Я ім яшчэ не тое давяду:</p>
<p>Вазьму і палюблю сланіху.</p>
<p>— І давядзі! — зайцы крычаць.—</p>
<p>Даўно пара!</p>
<p>Качаць разбойніка! Качаць!</p>
<p>Няхай жыве! Ура!</p>
<p>Такі ж удалы маладзец!</p>
<p>Палюбіць ён, каго захоча.</p>
<p>Але калгасны жарабец</p>
<p>Тут раптам калі зарагоча...</p>
<p>І тата той, і сваякі</p>
<p>Разбегліся ва ўсе бакі.</p>
<p> </p>
<p>Такія сярод нас — зусім не навіна.</p>
<p>Вы толькі заўважайце:</p>
<p>Прэтэнзій у яго — хапіла б на слана,</p>
<p>Заслуг жа — як у зайца.</p>
<p> </p>
<p><i>1935</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>