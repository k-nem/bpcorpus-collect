<div class="container">
<div class="book-utils">
<div id="qrcode"></div>
<a href="/Ivan_Krylou/Vouk_na_psiarni.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Воўк на псярні -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Воўк на псярні</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Воўк ноччу ўлезці мерыўся ў аўчарню,</p>
<p>                   Ды трапіў незнарок на псярню.</p>
<p>          Падняўся раптам псярны двор.</p>
<p>Дух шэрага пачуўшы забіякі,</p>
<p>Заходзяцца ў хлявах і рвуцца ў бой сабакі;</p>
<p>          Псяры крычаць: «Папаўся, жывадзёр!»</p>
<p>                   І ўмомант браму на запор;</p>
<p>Бягуць - адзін з дуб'ём, другі з ружжом,</p>
<p>                   Народу збеглася парадкам.</p>
<p>«Агню! - крычаць, - агню!» Прыйшлі з агнём.</p>
<p>          Мой Воўк упёрся ў кут азадкам,</p>
<p>Зубамі ляскае, дубка паставіў шэрсць.</p>
<p>          Вачамі ўсіх, здаецца, з'есць.</p>
<p>Ды, ўбачыўшы, што тут не перад статкам,</p>
<p>                   Што давядзецца пад канец</p>
<p>                   Яму адказваць за авец,</p>
<p>                   Заводзіць наш хітрэц</p>
<p>                            Перагаворы</p>
<p>І кажа так: «Сябры! Нашто ўвесь гэты шум?</p>
<p>          Я, ваш даўнейшы сват і кум,</p>
<p>Прыйшоў мірыцца к вам. Пакінем жа дакоры,</p>
<p>Забудзем даўняе, супольны зробім лад!</p>
<p>А я не толькі не крану авечак і ягнят, -</p>
<p>Сам грызціся за іх з другімі буду рад.</p>
<p>                   Прысягай воўчай прысягаю,</p>
<p>                   Што я...» - «Чакай, сусед, -</p>
<p>                   Перапыніў яго тут Лоўчы, -</p>
<p>          Ты шэры вось, а я ўжо сівы дзед,</p>
<p>          Дык добра ведаю характар воўчы</p>
<p>          І слоў дарэмна траціць не люблю:</p>
<p>          З ваўкамі я пра мір не размаўляю</p>
<p>                   Раней, чым шкуру з іх злуплю».</p>
<p>Сказаў і выпусціў на Воўка гончых зграю.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>