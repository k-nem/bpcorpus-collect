<div class="container">
<div class="book-utils">
<div id="qrcode"></div>
<a href="/Kandrat_Krapiva/Vol_i_Avadzien_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1923? -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 80-81 -->
<!-- HEADER_FIELD FilenameSuffix: zbor5 -->
<!-- HEADER_FIELD FirstPublicationYear: 1926 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Вол і Авадзень -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Вол і Авадзень</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Гарачым летнім днём</p>
<p>Вол з ворыва вяртаўся.</p>
<p>Напрацаваўся, аж хістаўся.</p>
<p>За ім жа куча аваднёў</p>
<p>Ляцела роем.</p>
<p>Вядома тут, з якім настроем</p>
<p>Ісці мог Вол:</p>
<p>Глядзеў сярдзіта навакол,</p>
<p>Махаў хвастом, круціў рагамі</p>
<p>І біў па чэраве нагамі.</p>
<p>— А, сябар!.. Добры дзень! —</p>
<p>Сказаў лісліва Авадзень,</p>
<p>Усеўшыся Валу на спіну: —</p>
<p>Як я цябе люблю! Які ты мілы!</p>
<p>Цябе я, сябар, да магілы</p>
<p>Ніколі не пакіну.</p>
<p>Я ўсюды за цябе пайду —</p>
<p>Ў агонь, і ў нетру, і ў ваду.</p>
<p>Цяпер жа вось да стойла давяду.</p>
<p>Але чаму такі ты злосны?</p>
<p>— Адстань, пракляты крывапівец!</p>
<p>І без цябе мне млосна,</p>
<p>Цябе ж я ведаю, паршывец! —</p>
<p>Сказаў сярдзіта Вол ў адказ.</p>
<p>Патом</p>
<p>Хвастом</p>
<p>Па спіне — раз! —</p>
<p>Зваліўся той, як сноп, далоў...</p>
<p> </p>
<p>Нямала ёсць павадыроў,</p>
<p>Якія любяць люд працоўны</p>
<p>За тое толькі, безумоўна,</p>
<p>Што любяць яго кроў.</p>
<p>Прамоў тых здрадніцкі-ўрачыстых</p>
<p>Даволі чулі мы і ад фашыстаў.</p>
<p>Але яны даждуцца дня —</p>
<p>Змахнуць і іх, як Авадня.</p>
<p> </p>
<p><i>1923</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>