<div class="container">
<div class="book-utils">
<div id="qrcode"></div>
<a href="/Kandrat_Krapiva/Z_barysom_Pa_sielkorauskich_dopisach_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1928 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 216-217 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: З «барышом» (Па селькораўскіх допісах) -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>З «барышом» (Па селькораўскіх допісах)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>П’янства, цемра ды разбой,</p>
<p>Ад гарэлкі шмат бяды...</p>
<p>Вось што піша дзядзька «Свой»</p>
<p>Нам з Прылуцкай Слабады.</p>
<p> </p>
<p>Парсюка ці, можа, свінку</p>
<p>(Нешта мне не ў галаве)</p>
<p>Прадаў сёлета на рынку</p>
<p>З гэтай вёскі чалавек.</p>
<p> </p>
<p>Як заведзена спрадвеку,</p>
<p>Думаў: «Мо не саграшу,</p>
<p>Калі з добрым чалавекам</p>
<p>Вып'ю чарку барышу».</p>
<p> </p>
<p>Ну і выпіў — ёлкі-палкі! —</p>
<p>Ногі водзяць у бакі.</p>
<p>Выйшаў, бухнуўся ў развалкі:</p>
<p>— Но! Пайшоў, сякі-такі!</p>
<p> </p>
<p>Дзядзьку блюзніцца спрасонку,</p>
<p>Што пад ім не сані — печ:</p>
<p>Паздзіраў ён з ног валёнкі,</p>
<p>Апранаху скінуў з плеч.</p>
<p> </p>
<p>Едзе дзядзька, свішча носам,</p>
<p>Нібы дома ўклаўся бах:</p>
<p>На чарэні добра босым</p>
<p>Грэцца з люлькаю ў зубах.</p>
<p> </p>
<p>Ну і быў жа ён «харошы»,</p>
<p>Як да памяці прыйшоў!</p>
<p>Нос адмёрз, прапалі грошы,</p>
<p>Ногі — пара ледашоў.</p>
<p>Вось якое ліха стала!</p>
<p>«Пакараў, няйначай, бог»:</p>
<p>І без грошай, і без сала,</p>
<p>І кульцяпкі замест ног.</p>
<p> </p>
<p><i>1928</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>