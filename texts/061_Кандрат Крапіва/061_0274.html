<div class="container">
<div class="book-utils">
<div id="qrcode"></div>
<a href="/Kandrat_Krapiva/Na_pasiolki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1925 -->
<!-- HEADER_FIELD FirstPublicationYear: 1925 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Зборнік "Апавяданні" -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: На пасёлкі -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>На пасёлкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Нібы ў патрывожаным чмяліным гняздзе стаяў гул у хаце Антося Драча. За сінімі хмарамі дыму цяжка было разгледзець рысы твараў. Шапкі і касматыя каўняры кажухоў ды дзе-нідзе яшчэ чорная або рыжая шчотка барады — вось і ўсё, што зразу можна было разгледзець.</p>
<p>— Антось! Гэта ж твая лямпа тухне. Ці ёсць у ёй газа?</p>
<p>— Газы я толькі што наліў; гэта духу сабралася, дык яна і тухне. Палажы там на шкло шчэпку, а я прычыню трохі дзверы.</p>
<p>— А вы, жэўжыкі, чаго тут боўтаецеся, як у палонцы,— не пара спаць?</p>
<p>— Але, ліханька ім, і сну на іх няма. Скарэй за сталага дапнуць усюды.</p>
<p>— І дзе іх настаўнік, чаму ён іх за вушы не круціць?</p>
<p>— О! Цяпер біцца няможна. Наш настаўнік добры, ён так нас навучае, не б’ючы.</p>
<p>— Навучае... Наўчыў вось цябе на сабак брахаць.</p>
<p>— Глядзі хаця, каб твой Васіль, што «дабро» мясіў, не брахаў, а я-то не брашу.</p>
<p>— А што, вось і займіся з брыдою! Гэта ж такі шарахвост — ён жа табе з-пад сучкі яйцо ўкрадзе.</p>
<p>— Мусіць, гэтак, як ты пасак у Сроліка.</p>
<p>Кругом зарагаталі.</p>
<p>— Ах ты, сукін сын! Дык ты будзеш яшчэ аскізацца!</p>
<p>Але пакуль Пятрусь расперазаў папружку, дык хлапец, як уюн, прашыўся між дарослых і зарагатаў аж ля парога.</p>
<p>У другім кутку чуўся голас Міколы Маркача, якога, кругом акучыўшы, слухала чалавек дзесяць мужчын.</p>
<p>— Едзем мы гэта сабе — яны паперадзе, а я за імі. Пад’язджаем мы гэта пад рэчку, аж бачым — конь у аглоблях ляжыць на лёдзе і чалавек каля яго тупае. «Браткі, кажа, памажыце! Гэта ж, ліха на яго, падковы тупыя, дык ён ніяк астояцца не можа». Я ўжо вылез, хацеў ісці — што ж, бяда чалавеку. «Ну й чалавек з цябе! — адказалі з пярэдняга воза.— Не ведаеш, што рабіць? Вазьмі распраніся ды пасцялі кажух — ён абапрэцца, астоіцца і пойдзе». «А можа, й праўда!» — прагаварыў той і, доўга не чакаючы, кажух з плеч дый падкінуў яго пад перад каню. Конь, як бы здагадаўшыся, што трэба рабіць, паставіў абедзве пярэднія нагі на кажух ды давай гэта папяцца, каб устаць...</p>
<p>— А можа, й памагло? — запытаўся адзін з слухачоў.</p>
<p>— Дзе ты бачыў! Ногі як пакаўзнуліся, дык кажух аж да самага каўняра...</p>
<p>— Мужчыны! Дык мы ўжо пачнём? Больш, бадай, мала хто і прыйдзе? — запытаўся старшыня сельсавета.</p>
<p>— Ды ўжо, хто меўся, то прыйшоў.</p>
<p>— Можна пачынаць, а то пакуль мы збяромся, дык людзі й ноч разбяруць,— адказалі некалькі галасоў.</p>
<p>— Дык, знацца, дазвольце сход лічыць адчыненым. Цяпер нам трэба выбраць прэзідыум для вядзення сходу.</p>
<p>— Ды які там яшчэ празідым! Вось ты й кіруй... табе больш вядома.</p>
<p>— Пратакол пісаць вось Кастусь Грыбоў можа, ён добра граматны,— запрапанаваў нехта.</p>
<p>— Кастусь! Кастусь! Вы ўдвох, дый будзе, чаго там яшчэ! — падхапілі разам некалькі галасоў.</p>
<p>— Супроць ніхто не мае?</p>
<p>— Ды не! Не!</p>
<p>— Якое там «супроць», гэта ж мо не дзяліць што-небудзь выбіраем або не ў чаркі гуляць.</p>
<p>— Дык вось слухайце — я зачытаю парадак дня.</p>
<p>— Ужо зараз і ноч пройдзе, а ён яшчэ парадак дня збіраецца чытаць,— пачуўся асцярожны голас ад печы.</p>
<p>— Першае пытанне гэта, знацца, аб выхадзе на пасёлкі,— прагаварыў старшыня.</p>
<p>— Яшчэ якую хваробу выдумаюць! Мала яшчэ гэтага, дык хочуць, каб апошнія порткі скінулі.</p>
<p>— Бач, не падабаецца! Чаму ж — табе й так раскошна. Кадук цябе не бярэ...</p>
<p>Загулі, загаманілі, закрычалі, а што — нельга было распазнаць.</p>
<p>— Дык ціха ж! Чаго вас так узнасіла? — крычаў старшыня.— Гэта ж яшчэ толькі парадак дня.</p>
<p>— Які гэта, чорта матары, парадак! Ніякага парадку няма,— кіпеў Сцяпан Крываножка.</p>
<p>— Ціха! Слухайце далей!</p>
<p>Гоман патроху сціх.</p>
<p>— Другое пытанне — гэта аб начной варце, трэцяе — бягучыя справы. Дабаўленняў ніякіх не будзе?</p>
<p>Усе маўчалі.</p>
<p>— А што гэта за стравы такія бягучыя? — запытаўся стары Мацей.</p>
<p>Некаторыя засмяяліся.</p>
<p>— Ды ўжо ж, калі бягучыя, дык не іначай — рэдкія: можа, крупнік ці зацірка,— жартавалі другія.</p>
<p>— Справы, а не стравы. Гэта, знацца, тое, што мы будзем абгаварваць — разумееш? — растлумачыў старшыня.</p>
<p>— Ды ўжо цяпер буду, мусіць, разумець,— адказаў стары.</p>
<p>— Дык дабаўленняў, пытаюся, ніякіх не будзе?</p>
<p>— Ды не! Якія там дабаўленні.</p>
<p>— Дык дазвольце павестку лічыць прынятаю.</p>
<p>— Дазваляем,— адазваўся зноў адзін голас сярод агульнага маўчання.</p>
<p>— Дык вось я хачу, знацца, некалькі слоў пра гэта пытанне. Зямлі ў нас, як вам вядома,— кот наплакаў. Дый зямля не надта што: дзе пясок, дзе мылец, а дзе й сам не разбярэш, што яно такое. Не тое, што вунь у Кармалёх, што каб дзіця пасадзіў на раллі, як кажуць, то й яно б расло. Яшчэ б не такая бяда, каб гэта зямля ды ў адным куску, вобрубам, знацца, а то глядзіце вы: гэта ж толькі аднаго поля шаснаццаць палосак ды сенажаці сем, вось і лічы, колькі ўсяго будзе. Вядома, што пры гэтакай шматпольнай цераспалосіцы гаспадарку падняць нельга. А тут яшчэ некаторыя палосы вунь у чортавых зубах. Гэта ж пакуль ты ў Калюшкі завязеш воз гною, дык у гарод бы сем-восем вывез — і каню лягчэй, і ў працы спарней. Вось савецкая ўлада, знацца, і павярнулася гэтым самым тварам да вёскі. А як павярнулася, дык і ўбачыла, што ў нас непарадкі. Дапамагчы ж гэтым непарадкам можна, толькі выйшаўшы на пасёлкі. Тым, хто выходзіць на пасёлкі, савецкая ўлада дае палёгку: прысылае, знацца, каморнікаў, аграномаў і шмат яшчэ чаго. Вось нам сёння таксама трэба пагаварыць пра гэта, каб, значыцца, выпісаць каморніка і ўсякія там штукі і з вясны ўжо пачаць рэзаць.</p>
<p>Старшыня скончыў. Некаторыя, насупіўшыся, нешта мармыталі сабе пад нос, другія маўчалі і аглядаліся на бакі, чакаючы, хто пачне першы.</p>
<p>— Хто хоча выказацца па гэтым пытанні? — запытаў старшыня.</p>
<p>— Якое там выказацца — не хочам, дый толькі. Яшчэ нейкую трасцу выдумалі. Нашы бацькі жылі без гэтакіх штук, дый не горш за нас, і нам не патрэбна.</p>
<p>— Не трэба! На чорта! Ім не якая трасца выдумляць, а нам — згуба! — Загаманілі, замахалі рукамі, бліжэй да стала пасунуліся.</p>
<p>Зачырванеўшыся, раструханая, наперад праціснулася ўдава Сталярыха.</p>
<p>— Старшыня! Братка! Саколік! Даражэнькі! Не пайду я на гэтыя пасёлкі! Забі, зарэж! Застрэль! Дык усё роўна не пайду. Няхай хоць самы большы прысядацель прыедзе з Менску, дык не пайду. Мужчынкі! Браточкі! Падумайце ж вы самі — адна з пяцярыма дзяцьмі — што ж я буду рабіць? Будынак той, хата тая — верацяном растрасеш. Пакуль на месцы, яшчэ сяк-так ліпіць, а разбяры, дык і выбіраць нечага будзе.</p>
<p>— Ціха, цётка! Яшчэ не пераходзім.</p>
<p>— Чаго там ціха? Сталярыха праўду кажа.</p>
<p>— Ціха! Супакойцеся, мужчыны! Давайце толкам пагаворым! Супакойцеся, мужчыны! Давайце толкам пагаворым! Супакойцеся!</p>
<p>Гул патроху стаў уціхаць.</p>
<p>— Дык хто хоча яшчэ выказацца? — запытаў старшыня.</p>
<p>— Дарэмная гэта ўсё выдумка,— падняўся Антось Хрыпун, паўвалочны гаспадар.— Дапамогу, кажа, дадуць. Дадуць, а як жа! Дагоняць ды яшчэ й прыбавяць. Вунь сакалоўцы выйшлі летась, дык далі ім дапамогу! Трасцу ў бок. Ніводнага рубля з налогу не скінулі; і лесу нават не далі колькі трэба — вунь яшчэ ў зямлянках сядзяць... Я прасіў вунь, каб далі пеньчукоў дзесяць хату скончыць, дык і то не далі, а то яны дапамогуць на пасёлкі пераходзіць, лесу ўсім дадуць.</p>
<p>— Не далі, то добра й зрабілі. У цябе ж ёсць хата, ды яшчэ й добрая. Хаця б таму даць, у каго зусім развальваецца,— загаманіў Вінцэсь Каленікаў.</p>
<p>— Дык табе, мусіць, трэ было даць? Ты вунь і тое пагнаіў, што табе летась далі.</p>
<p>— Ды не — табе ўсё аддадзім, бо ў цябе горла шырокае ды кішэнь тоўстая.</p>
<p>— На, во! брадзяга! Бачыў ці не? Можа ж, не ты мне ў кішэнь наскладаў. Скача, як чорт на дроце. Нібы яго хто й баіцца.</p>
<p>— Ну, ты совай, ды паволі, бо калі суну, дык і яндоўку гэту распару, не пабаюся, што ў цябе морда тоўстая.</p>
<p>— Да дай ты яму, Вінцэс, поўху! Гэта ж гэтак ён цябе збэсціў. Я ўсё роўна б не сцярпеў.</p>
<p>— Біць — закон не вяліць, але — пхнуў, каб не дыхнуў,— жартавалі мужчыны.</p>
<p>— Можа б, ты пхнуў? — накінуўся Антось на жартаўніка.— Не, не дажджэ твая лытка, покуль ты мяне пхнеш.</p>
<p>— Наліха ты мне здаўся! Няхай цябе чэрці ў балота пхаюць.</p>
<p>— Ну, вы пасварыцеся ў нядзелю, час маючы, а цяпер давайце канчаць,— стаў супакойваць старшыня.</p>
<p>— Да сціхніце ж! Вадою вас трэба разліваць ці якое ліха? — крыкнуў ён яшчэ раз.</p>
<p>— Хто яшчэ хоча слова?</p>
<p>— Дазвольце мне! — устаў малады хлапец, што сядзеў ля стала.</p>
<p>— Што казаў Антось Хрыпун — гэта ўсё няпраўда. Савецкая ўлада не крыўдзіць сялян, бо яна тварам да вёскі, таварышы. Антось гэта знарок гаварыў, каб адбіць людзей ад пасёлка, бо яму, таварышы, і так добра — ён паўвалочны кулак. А савецкая ўлада дапамагае, бо каб яшчэ не змычка, а то цяпер жа, як вы самі ведаеце, змычка.</p>
<p>— Адкуль ты ўзяўся гэтакі разумны? Ці даўно я цябе путам лупіў, застаўшы ў гаросе? — абазваўся Антось.</p>
<p>— Бо ён жа, мусіць, у камсамолы запісаўся, дык і розуму набраўся.</p>
<p>— За бацькаваю галавою ўсякі разумны. Нябось як свая вош укусіць, то тагды не будзе гэтакі разумны,— падтрымалі некаторыя Антося.</p>
<p>— А што, мо няпраўду ён кажа? Але, бач, як цягнуць адзін за другога,— сталі супярэчыць другія.</p>
<p>— Дык ідзі пацалуйся з ім, калі ён табе мілы...</p>
<p>Зноў загаманілі, закрычалі, замахалі рукамі...</p>
<p>— Мужчынкі-браточкі, зарэжце! Забіце! Няхай самы найбольшы прысядацель...— сярод агульнага гоману выдзяляўся высокі голас Сталярыхі.</p>
<p>Сход прыкметна падзяляўся на дзве часткі, але каторая з іх была мацнейшаю, разабраць не было магчымасці.</p>
<p>На гэты раз старшыні не скора ўдалося супакоіць мужчын. Чырвоныя, потныя, яны так горача ўзяліся бараніць свае пазіцыі, што многія забыліся ўжо, з чаго пачалі, і, выкопваючы розныя здарэнні з мінулага, клапаціліся толькі аб адным — каб як наймацней укалоць адзін другога.</p>
<p>— Хто яшчэ хоча слова? — пракрычаў нарэшце старшыня, калі гоман трохі ўціх.</p>
<p>— Вось тут Міхась нешта хоча сказаць,— адгукнуліся з грамады.</p>
<p>— Гавары, Міхась!</p>
<p>— Ды што ж тут казаць. Яно праўда, што й працы лішняй многа, і палоскі вузкія — як ляжа сабака, дык на чужых хвост і ногі, як тыя людзі кажуць. Але ж і на пасёлкі, мусіць... нічога не будзе. Вось і зямля няроўная, а кожны скажа: дай мне хоць меней, але лепшай. Дый рыштунку многа, што-та гаварыць — з хаткі ў хатку, дык на рубель упадку, а тут не рублём пахне. Яшчэ ж як хто з сілаю дый будынак нішто, дык таму сяк-так, але вось што рабіць гэтакім, як Сталярыха? Ды яшчэ ж, каб прыбавілі які кусок зямлі або сенакосу, дык бы можна й на пасёлкі ісці, а калі толькі гэту рэзаць, дык, бадай што, ніякай карысці не будзе.</p>
<p>— Карысць будзе, і нават вялікая,— сказаў яго сусед,— і працы менш, і вырабіць лепш можна, і ад агню няма такое апаскі, а толькі згоды вось у нас няма.</p>
<p>— Няма і не будзе. Які гэта дурань згодзіцца? — загаманілі зноў мужчыны.</p>
<p>— Забіце! Зарэжце! Хай самы большы прысядацель! — закрычала Сталярыха, але, бачачы, што гоман мужчын уціх, зараз жа спынілася.</p>
<p>— Я думаю, што ўжо досыць выказаліся па гэтым пытанні. Больш жадаючых няма? — запытаў старшыня.</p>
<p>— Ды няма. Ужо не толькі выказаліся, але й выкрычаліся,— адказалі мужчыны.</p>
<p>— Дык я стаўлю на галасаванне. Хто за тое, каб выйсці на пасёлкі, падыміце рукі!</p>
<p>Пяць-шэсць рук паднялося, а рэшта мужчын — хто аглядаўся на бакі, не ведаючы, што яму рабіць, а хто стаяў і маўчаў, унурыўшыся ў апуху свайго кажуха.</p>
<p>— А хто проціў?</p>
<p>Зноў толькі пяць рук, а рэшта — як стаялі, так і засталіся.</p>
<p>— Дык што ж вы, знацца, ні «за», ні «проціў» — мусіць, і самі не ведаеце, чаго хочаце? — упікнуў старшыня.</p>
<p>— Бо й не ведаем. Гэтага адразу нельга рашыць. Трэба парадзіцца, пагаварыць,— пачуліся ў адказ галасы.</p>
<p>— Дык што ж будзем рабіць?</p>
<p>— Я вось што радзіў бы,— падняўся Кастусь, які пісаў пратакол,— сёння не галасаваць — няхай кожны парадзіцца з жонкаю, адзін з другім, але трэба выбраць камісію, якая заўтра ці паслязаўтра пройдзе па сяле, апытае ўсіх, хто хоча на пасёлкі, а на другім сходзе нам скажа.</p>
<p>Прапанова ўсім спадабалася.</p>
<p>У камісію выбралі Кастуся і яшчэ двух маладых мужчын.</p>
<p>— Дык у нас яшчэ адно пытанне засталося,— сказаў старшыня.</p>
<p>— Якое там ужо пытанне! Вунь певень пад печчу ўжо два разы падымаў пытанне — трэба ж і яго паслухаць,— сказаў Маркач.</p>
<p>Тым часам мужчыны, якія стаялі бліжэй да дзвярэй, сталі па адным выходзіць з хаты.</p>
<p>Бачачы, што ўжо справа прапашчая, старшыня таксама пачаў збіраць паперы і з грамадою рэшты мужчын выйшаў на вуліцу.</p>
<p>На вёсцы сям-там ужо ззялі залатыя чатырохкутнікі вакон, і шырокія светлыя палосы бляску лажыліся на сцены хлявоў на другім баку вуліцы. Кабеты ўставалі прасці.</p>
<p>Нядаўна я праязджаў праз тую самую вёску, у якой адбыўся апісаны мною сход, і заўважыў, што ніякай працы па землебудаўніцтву там не вядзецца. Невядома — ці то яны паслухалі паўвалочнага Антося Хрыпуна, ці, можа, не адважыліся «зарэзаць» або «забіць» удаву Сталярыху. А скарэй за ўсё — яны проста чакаюць «самага найбольшага прысядацеля» з Менску.</p>
<p>1925</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>