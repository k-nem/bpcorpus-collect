<div class="container">
<div class="book-utils">
<div id="qrcode"></div>
<a href="/Kandrat_Krapiva/Siamiejnaja_sprecka_zbor5.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Кандрат Крапіва -->
<!-- HEADER_FIELD CreationYear: 1925 -->
<!-- HEADER_FIELD Edition: Крапіва К. Збор твораў у пяці тамах. Том І. Вершы, байкі, эпіграмы, паэмы.— Мн., «Маст. літ.», 1974. - с. 193-194 -->
<!-- HEADER_FIELD FilenameSuffix: zbor5 -->
<!-- HEADER_FIELD Pravapis: A1957 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/басня -->
<!-- HEADER_FIELD Title: Сямейная спрэчка -->
<h2><a href="http://knihi.com/Kandrat_Krapiva/">Кандрат Крапіва</a></h2>
<h2>Сямейная спрэчка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Байка)</p>
<p>Табе вось не якая трасца,—</p>
<p>Сказаў Пярэсты раз Падласцы,—</p>
<p>І больш не здольна ні на што ты,</p>
<p>Як на цялячыя пяшчоты:</p>
<p>Яшчэ мароз, мяцеліца,</p>
<p>Яна тады ацеліцца,</p>
<p>І сёмуха аж блізіцца —</p>
<p>Яна ўсё з целем ліжацца.</p>
<p>А калі ж цельная была,</p>
<p>Хадзілі, проста як ля шкла.</p>
<p>Вось толькі й клопату брыдзе,</p>
<p>Што нацадзіць за цэлы дзень</p>
<p>Якую кварту</p>
<p>Ці то-бок літру малака,—</p>
<p>І харчаваць цябе не варта.</p>
<p>Зусім рэч іншая ў быка:</p>
<p>Вось я штодзень, як той загарак,</p>
<p>Іду то ў возе, то ў сасе,—</p>
<p>Балюча ныюць косці ўсе,</p>
<p>Ярмо ашмуляла мне карак,</p>
<p>Бо я ж адзін на гэтым карку</p>
<p>Нясу ўсю нашу гаспадарку.</p>
<p>І каб не я, сышло б да рэшты.</p>
<p>— Пакінь плявузгаць ты, Пярэсты,</p>
<p>Сабою надта выхваляцца,</p>
<p>Не страш ты бабу цяжкай працай,—</p>
<p>Падласка кажа да быка.—</p>
<p>І я магу ярмо цягаці,</p>
<p>Радзі ж вось ты хоць паўцяляці</p>
<p>Ці дай хоць кварту малака.</p>
<p> </p>
<p><i>1925</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>