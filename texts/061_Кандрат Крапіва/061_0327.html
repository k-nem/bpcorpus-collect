<div class="container">
<div class="book-utils">
<div id="qrcode"></div>
<a href="/Ivan_Krylou/Koska_i_Salaviej.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Крылоў -->
<!-- HEADER_FIELD LangOrig: rus -->
<!-- HEADER_FIELD SectionAuthor: Байкі -->
<!-- HEADER_FIELD Title: Кошка і Салавей -->
<!-- HEADER_FIELD Translation: Кандрат Крапіва -->
<h2><a href="http://knihi.com/Ivan_Krylou/">Іван Крылоў</a></h2>
<h2>Кошка і Салавей</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>          Злавіла Кошка Салаўя,</p>
<p>          У небараку кіпці запусціла</p>
<p>І так, сціскаючы, пяшчотна гаварыла:</p>
<p>          «Салоўка-друг, душа мая!</p>
<p>Я чую, што цябе за песні ўсюды славяць,</p>
<p>          Найлепшым спевакам у прыклад ставяць.</p>
<p>                   Казала мне Ліса-кума,</p>
<p>Што голас у цябе - званчэй няма,</p>
<p>          Што пастухі, пастушкі ў час вясенні</p>
<p>Ад песень ад тваіх ну проста ў захапленні.</p>
<p>          Хацела б вельмі я сама</p>
<p>                   Цябе пачуць нарэшце.</p>
<p>Не трапячыся так, даверся кіпцюрам,</p>
<p>Не бойся, не хачу зусім цябе я есці.</p>
<p>Спяеш што-небудзь мне, табе я волю дам:</p>
<p>Ляці у лес, у гай, гуляй, дзе хочаш сам.</p>
<p>І я да музыкі нахіл вялікі маю:</p>
<p>Сама з мурлыканнем часамі засынаю».</p>
<p>          А гэтым часам наш спявак</p>
<p>          У кіпцях у яе ледзь дыша, небарак.</p>
<p>          «Ну што ж, давай, - гаворыць Кошка, -</p>
<p>Мой любы, паспявай хоць трошку».</p>
<p>          Але спявак не пеў, а толькі што пішчаў.</p>
<p>          «Дык гэтым і лясы ты захапляў? -</p>
<p>          З пагардай Кошка тут пакпіла. -</p>
<p>          Дзе ж тое хараство і сіла,</p>
<p>Што так пра іх гавораць шмат?</p>
<p>Мне надакучыў піск сваіх жа кацянят,</p>
<p>          Я ў песнях гэтакіх не чую смаку:</p>
<p>          Зусім няўдалы ты спявак!</p>
<p>Паглядзім, на зубах мо будзе лепшы смак».</p>
<p>          І з'ела небараку -</p>
<p>                   Да крошкі.</p>
<p> </p>
<p>Скажу на вушка думку я сваю:</p>
<p>          Не да спявання Салаўю</p>
<p>                   У кіпцюрах у Кошкі.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Kandrat_Krapiva/">Кандрат Крапіва</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>