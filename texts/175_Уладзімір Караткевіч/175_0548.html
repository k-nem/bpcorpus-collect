<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Sypsyna_i_ruza_Z_narodnaha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1955? -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Шыпшына і ружа (З народнага) -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Шыпшына і ружа (З народнага)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Шыпшына і хатняя ружа</p>
<p>Калісьці разам жылі</p>
<p>І разам кахаліся шчыра</p>
<p>На мяккай садовай зямлі.</p>
<p> </p>
<p>Абняўшыся, на гародзе</p>
<p>Стаялі да ранняй зары,</p>
<p>І дзеткамі іх лічылі</p>
<p>Вішня і дуб стары.</p>
<p> </p>
<p>Так яно усё і цягнулася,</p>
<p>Добра кветкам было,</p>
<p>Пакуль не паслаў за падаткам</p>
<p>Кароль гайдукоў на сяло.</p>
<p> </p>
<p>Карову — за вокны ў хаце,</p>
<p>Сто злотых — ад бараны.</p>
<p>І нават падружжу нашаму</p>
<p>З пагардай сказалі яны:</p>
<p> </p>
<p>«Пакуль яшчэ маладыя —</p>
<p>Давайце кветкі й лісцё,</p>
<p>А потым, як дзеці будуць,</p>
<p>Дзяцей сваіх аддасцё.</p>
<p> </p>
<p>Не жыць ім у подлай вёсцы,</p>
<p>Не чуць ім мужыцкіх слоў,</p>
<p>Расці ім ля гордых палацаў,</p>
<p>Уцехаю быць для паноў».</p>
<p> </p>
<p>Горда ў адказ шыпшына</p>
<p>Сваёй скалануў галавой:</p>
<p>«Мілей нам родная хата</p>
<p>З яе саламянай страхой.</p>
<p> </p>
<p>За камень гарачы хапайцеся,</p>
<p>А не за нашых дзяцей.</p>
<p>Як будуць — не дам на знявагу</p>
<p>Кату, што мучыць людзей».</p>
<p> </p>
<p>Цягнуць рукі да ружы —</p>
<p>Шыпшына даў аднаму,</p>
<p>Ўзяліся яны за шыпшыну,</p>
<p>Рукі круцяць яму.</p>
<p> </p>
<p>Сцябаў гайдукоў у вочы,</p>
<p>Па твары бязлітасна біў,</p>
<p>Падрапаў гайдуцкія рукі,</p>
<p>А ружу сабой затуліў.</p>
<p> </p>
<p>Пабеглі за дапамогай,</p>
<p>Бягуць з рыдлёўкай, з касой,</p>
<p>І кажа шыпшына горды</p>
<p>Дзяўчыне каханай сваёй:</p>
<p> </p>
<p>— «Бегма, ратуемся, ружа,</p>
<p>Каханка, радасць мая».</p>
<p>— «Шкада мне матулі-вішні.</p>
<p>Бяжы, застануся я».</p>
<p> </p>
<p>За ім да пушчы гналіся,</p>
<p>Гналіся з сабакамі ўслед</p>
<p>І толькі ля рэчкі глыбокай</p>
<p>Згубілі шыпшынаў след.</p>
<p> </p>
<p>І нельга з’явіцца з пушчы</p>
<p>Да ружы каханай яму,</p>
<p>Бо могуць схапіць гайдукі</p>
<p>І кінуць навекі ў турму.</p>
<p> </p>
<p>Так і жыве ён у лесе</p>
<p>У шапцы чырвонай як кроў,</p>
<p>Кінжаламі і нажамі</p>
<p>Узброены да зубоў.</p>
<p> </p>
<p>Стаіць ён як горды мсцівец,</p>
<p>На вёску з узлесся глядзіць.</p>
<p>Хай цяжка — затое вольны,</p>
<p>А вольнаму добра жыць.</p>
<p> </p>
<p>А там, каля старай хаты,</p>
<p>З сівінкаю на лістах</p>
<p>Сумуе хатняя ружа</p>
<p>У чыстых росах-слязах.</p>
<p> </p>
<p><i>[1955 г. ?]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>