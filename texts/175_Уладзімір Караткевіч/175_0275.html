<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Balada_pra_halubinyja_pierji.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1960? -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Балада пра галубіныя пер’і -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Балада пра галубіныя пер’і</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На ўскраіне ціхай дзяўчынка жыла,</p>
<p>І было ёй шаснаццаць год.</p>
<p>Як заўсёды, тачылася з вішняў смала,</p>
<p>Як заўжды, палымнеў усход.</p>
<p>І ў дзяўчыны хлопец харошы быў.</p>
<p>Стаяла вясна на двары.</p>
<p>Над каханымі лёталі галубы</p>
<p>І скінулі два пяры.</p>
<p>І хлопец дзяўчыне аддаў адно,</p>
<p>І яго абняла яна,</p>
<p>І вечар быў, і спусцілася ноч,</p>
<p>А ўранцы прыйшла вайна.</p>
<p>Бомба разбіла іх цёплы дом.</p>
<p>Абое на фронт пайшлі.</p>
<p>Хлопцы танкі сустрэлі ружэйным агнём</p>
<p>І забітымі ў полі ляглі.</p>
<p>Смерць у ясных вачах закруціла свет,</p>
<p>Прабіла кішэнь свінцом,</p>
<p>Прабіла шэры пацёрты білет</p>
<p>І перыйка з шызым пушком.</p>
<p>Засталася дзяўчатам кроў на бінтах,</p>
<p>Разбіты бомбай шпіталь,</p>
<p>Сцяжок у руках, сняжок на вачах,</p>
<p>Па забітых дарэмны жаль.</p>
<p>І дзяўчыну таксама не мінуў свінец.</p>
<p>Гарэлі пясок і трава.</p>
<p>Над грудзьмі белай зоркай застаўся рубец,</p>
<p>Дзе асколак пацалаваў.</p>
<p>Жорсткі вецер вайны падхапіў пяро</p>
<p>І панёс над абшарам снягоў:</p>
<p>Пэўна, недзе ў капцёрцы, змываючы кроў,</p>
<p>Пусцілі на вецер яго.</p>
<p>Разам з перыйкам гэтым, што без надзей</p>
<p>Ляцела ў бясконцы шлях,—</p>
<p>Як бязважкі пух, існаванні людзей</p>
<p>Круціліся ў дымных смярчах...</p>
<p>На месцы акопаў сталі сады,</p>
<p>На месцы магіл — рунь,</p>
<p>Але разам з пяром адляцелі кудысь</p>
<p>Каханне і светлая юнь.</p>
<p>Засталіся фарбы фрэсак старых,</p>
<p>Храмы над люстрай вод,</p>
<p>І жанчына кнігі пісала пра іх,</p>
<p>Каб любіў іх родны народ.</p>
<p>І аднойчы ў руінах стаялі яны</p>
<p>Разам з сябрам майскай парой,</p>
<p>І да іхніх ног з высокай сцяны</p>
<p>Галубінае ўпала пяро.</p>
<p>Пад мядовым ветрам звінела трава,</p>
<p>І жанчына ў дзіўнай журбе</p>
<p>Зразумела, што простае: «Гэта вам»</p>
<p>Азначае: «Памру за цябе.</p>
<p>Асушу пацалункамі вочы твае,</p>
<p>Дзіўнай песняй людзей здзіўлю...»</p>
<p>.  .  .  .  .  .  .  .  .  .  .  .  .  .</p>
<p>Малады, ён паходзіў на друга яе,</p>
<p>Што без помніка лёг у зямлю.</p>
<p>Глянула ў вочы яго, і ёй</p>
<p>Патрызніўся рык гармат.</p>
<p>І той, хто забраны навекі вайной,</p>
<p>Ніколі не прыйдзе назад.</p>
<p>«Маладосць твая чыстая, як сляза,</p>
<p>Гарачэй, чым раны ў баю.</p>
<p>Любы мой, ну чым мне табе адказаць</p>
<p>На пяшчотную сілу тваю,</p>
<p>На настойлівасць мяккую сціплых рук,</p>
<p>Што туманіць мне галаву?..</p>
<p>Сціснуць перыйка ў пальцах, пазбыцца мук</p>
<p>Або ўпусціць на траву?</p>
<p>Мне цяжка кінуць жорсткі адказ.</p>
<p>Забіць — і пакутваць пасля,</p>
<p>Я хачу апошні, апошні раз</p>
<p>Адчуць, як квітнее зямля.</p>
<p>І балюча жыццё тваё завязаць,</p>
<p>Бо між намі годы і кроў.</p>
<p>Што сказаць табе?</p>
<p>Што сказаць?</p>
<p>Што сказаць?»</p>
<p>.  .  .  .  .  .  .  .  .  .  .  .</p>
<p>Рука трымае пяро.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>