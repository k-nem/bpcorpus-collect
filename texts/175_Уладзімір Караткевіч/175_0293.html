<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Bielaruskaja_piesnia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 16.04.1968 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Беларуская песня -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Беларуская песня</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дзе мой край? Там, дзе вечную песню пяе Белавежа,</p>
<p>Там, дзе Нёман на захадзе помніць варожую кроў,</p>
<p>Дзе на ўзвышшах Наваградскіх дрэмлюць</p>
<p>суровыя вежы</p>
<p>І вішнёвыя хаты глядзяцца ў шырокі Дняпро.</p>
<p>Ты ляжыш там, дзе сіняя Прыпяць ласкава віецца,</p>
<p>Дзе Сафія плыве над Дзвіною, нібы карабель...</p>
<p>Там, дзе сэрца маё з першым крокам,</p>
<p>як молат, заб’ецца,</p>
<p>Калі б нават сляпым і глухім я прыйшоў да цябе.</p>
<p>Што сляпым? Нават мёртвым успомню высокія зоры,</p>
<p>Над ракою чырвонай і цьмянай палёт кажаноў,</p>
<p>Белы ветразь на сініх, на гордых, як мора, азёрах,</p>
<p>І бары-акіяны, і неба — разлівы ільноў.</p>
<p>Дзе мой край?</p>
<p>Там, дзе людзі ніколі не будуць рабамі,</p>
<p>Што за поліўку носяць ярмо ў безнадзейнай турме,</p>
<p>Дзе асілкі-хлапцы маладымі ўзрастаюць дубамі,</p>
<p>А мужчыны, як скалы,— ударыш, і зломіцца меч.</p>
<p>Дзе мой край?</p>
<p>Там, дзе мудрыя продкі у хвоях паснулі,</p>
<p>Дзе жанчыны, як радасны сон у стагах на зары,</p>
<p>А дзяўчаты, як дождж залаты. А сівыя матулі,</p>
<p>Як жніўё з павуціннем і добрае сонца ўгары.</p>
<p>Там звіняць неўміручыя песні на поўныя грудзі,</p>
<p>Там спрадвеку гучыць мая мова, булатны клінок.</p>
<p>Тая гордая мова, якую й тады не забудзем,</p>
<p>Калі сонца з зямлёю ў апошні заглыбяцца змрок.</p>
<p>Ты — наш край.</p>
<p>Ты — чырвоная груша над дзедаўскім домам,</p>
<p>Лістападаўскіх знічак густых фасфарычная раць,</p>
<p>Ты — наш сцяг, што нікому, нікому на свеце, нікому</p>
<p>Не дамо абсмяяць, апаганіць,</p>
<p>забыць ці мячом зваяваць.</p>
<p>Мы клянёмся табе баразной сваёй першай на полі</p>
<p>І апошняй раллёй, на якую ўпадзём у журбе.</p>
<p>Мы клянёмся табе, што ніколі,</p>
<p>Ніколі,</p>
<p>Ніколі,</p>
<p>Так,</p>
<p>Ніколі не кінем,</p>
<p>Не кінем,</p>
<p>Не кінем цябе.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>