<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Prarok_Manaloh_Kastusia_z_III_akta_trahiedyi_Kastus_Kalinouski.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 03.03.1965 -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Прарок (Маналог Кастуся з ІІІ акта трагедыі «Кастусь Каліноўскі») -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Прарок (Маналог Кастуся з ІІІ акта трагедыі «Кастусь Каліноўскі»)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Генадзю Кісялёву</i></p>
<p> </p>
<p>Далёкія-далёкія дарогі</p>
<p>Пад хмарнай лебядзінай чарадой...</p>
<p>Іду... Не веру ў д’ябла, ані ў бога.</p>
<p>Былі б — дык не паднеслі б чары той:</p>
<p>Пакутваць цяжка гневам і журбою,</p>
<p>Ў пустыні марна да пяскоў гукаць</p>
<p>За край, даўно адвучаны ад бою,</p>
<p>Ад мовы, гонару і языка.</p>
<p>І жыць, як тыя, што вось-вось сканалі,</p>
<p>Але яшчэ не ўпалі ў вечны смерч:</p>
<p>Мозг шле навокал клічы і сігналы,</p>
<p>А цела — ў мёртвы лёд закула Смерць.</p>
<p>У распадзе клетак мозгу, бы ў магіле,</p>
<p>Чуць, як лікуе крумкачоў імша,</p>
<p>Ўсе словы чуць у гневе і бяссіллі,</p>
<p>Пакуль не вернецца ў Нішто душа.</p>
<p>І з горыччу, бы ў сполаху зарніцы,</p>
<p>Убачыць раптам дальнія гады,</p>
<p>Калі нашчадкі узвядуць грабніцы</p>
<p>Ўсім тым, каго распялі іх дзяды,</p>
<p>Каго пабілі на стагнах каменнем,</p>
<p>Каго на плаху валаклі з турмы...</p>
<p>Вы, людзі ўсіх наступных пакаленняў,</p>
<p>Ці будзеце у роспачы, як мы,</p>
<p>З сваёй апошняй ледзяной калыскі</p>
<p>Чуць мозг, што марна растае ў агні?</p>
<p>Не трэба. Што нам славы абеліскі?!?</p>
<p>Што нам, памёрлым, знічы і граніт?!</p>
<p>Калі жадаем мы адной кароны:</p>
<p>Пачуць, як лёсу валяцца муры,</p>
<p>Пачуць, хаця і ў першы дзень па сконе,</p>
<p>Ў згасанні мозгу ярасны ваш крык.</p>
<p>І зразумець, што вы ўзламалі краты,</p>
<p>Апошняй думкай, цяжкай, як свінец,</p>
<p>Што блізкі ён, вялікі ваш пачатак,</p>
<p>Што блізкі ён, вялікі мой канец.</p>
<p>І ў водбліску згасальнае заранкі</p>
<p>Апошнім промнем, як лязом нажа,</p>
<p>Пайсці раллёю, мною узаранай</p>
<p>Для руні, невядомай і жаданай...</p>
<p>Пайсці да вас...</p>
<p>І да свайго крыжа.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>