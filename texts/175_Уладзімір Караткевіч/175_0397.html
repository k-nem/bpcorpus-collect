<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Lenin_kalysa_dzicia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1960? -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Ленін калыша дзіця -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Ленін калыша дзіця</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ён ідзе па маёй краіне</p>
<p>Пушчай, полем, абшарам лугоў,</p>
<p>І звісаюць над сцежкай хваіны,</p>
<p>Каб закрыць ад дажджу яго.</p>
<p>Ён ідзе адзін, без эскорту,</p>
<p>Не збівае расу на траве.</p>
<p>Палітончык на ім пацёрты,</p>
<p>Кепка лёгкая на галаве.</p>
<p>Лічыць ён каласы, і магілы,</p>
<p>І усмешкі на вуснах братоў.</p>
<p>«Што яны без мяне зрабілі?</p>
<p>Што тут добра і дрэнна што?»</p>
<p>Плач пачуў на вясковай ускраіне.</p>
<p>Сон.</p>
<p>Бязлюддзе.</p>
<p>Пусты гараж.</p>
<p>Спіць на прызбе бабуля глухая,</p>
<p>А дзіця заходзіцца аж.</p>
<p>— Ну, не плач ты, гаротны нябога,</p>
<p>Мабыць, ясляў няма? Дарма.</p>
<p>Ён шукае ў кішэнях — нічога,</p>
<p>Ні цукерак, ні цацкі няма.</p>
<p>А дзіця падымае ён, дужы,</p>
<p>Я к мужчыны бяруць заўжды,</p>
<p>І зрывае хлопчыку ружу</p>
<p>У вясёлкавых кроплях вады.</p>
<p>— Не сярдуй, сынок сінявокі,</p>
<p>У гэтай кветцы зямное цяпло.</p>
<p>Я ж прыйшоў з часіны далёкай,</p>
<p>Калі нам не да цацак было.</p>
<p>Бач, святло гуляе па лісцях,</p>
<p>Адусюль праганяе змрок.</p>
<p>Добрым будзь, як бацькі калісьці,</p>
<p>Цёплым будзь, як сонца, сынок,</p>
<p>Будзь бясконца да ўсіх чалавечным,</p>
<p>Будзь ласкавым, як светлы май,</p>
<p>Падазрэннямі недарэчнымі</p>
<p>Чалавека не абражай.</p>
<p>І за гэта — радзіму свабодную</p>
<p>Я аддам табе ў вечны дар:</p>
<p>Землі, пушчы, светлыя воды</p>
<p>І сусвету бясконцы абшар.</p>
<p>Па дузе у бязмежнасць сінюю</p>
<p>Карабель з зямлі паляціць.</p>
<p>Будзе маці чакаць няспынна,</p>
<p>Ганарыцца і слёзы ліць.</p>
<p>Мы заўчасна ў жыцці сівелі,</p>
<p>Кулі неслі глыбока ў грудзях,</p>
<p>Каб да зорак распалена-белых</p>
<p>Ты праклаў незабыўны шлях.</p>
<p>Штосьці бабка, брат, шэпча сярдзіта.</p>
<p>Ляж у ночвы, сынок, засні.</p>
<p>Пастаяў ён і збочыў у жыта</p>
<p>І растаў у далечыні.</p>
<p>За лясным даляглядам замроеным</p>
<p>Хутка сціхнуў далёкі крок,</p>
<p>А дзіця ляжыць неспакойна,</p>
<p>І смяецца ружовы раток...</p>
<p>Толькі бабка здзівілася дужа,</p>
<p>Што гарыць барвяным святлом</p>
<p>У яго ручанятах ружа,—</p>
<p>Без калючак, з гладкім сцяблом.</p>
<p> </p>
<p><i>1960 г.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>