<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Vadarod.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1957? -->
<!-- HEADER_FIELD FirstPublicationYear: 1957 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вадарод -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Вадарод</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Бы сарваўся вар’ят утрапёны і злосны:</p>
<p>Прах старых гарадоў дасягае нябёс,</p>
<p>З дзіркай у чэрапе гінуць дваццатыя вёсны,</p>
<p>Плынуць горкія рэкі жаночых слёз,</p>
<p>І над морам, як над жаралом вулкана,</p>
<p>Вырастае грыб і калечыць людзей,</p>
<p>І кунгасы мёртвыя плывуць акіянам</p>
<p>З поўным грузам разбітых людскіх надзей.</p>
<p>Наша маці-зямля, дарагая і светлая,</p>
<p>З дымам фабрык, з дзяцьмі і з мудрасцю слоў</p>
<p>Можа стаць назаўсёды, навекі праз гэта</p>
<p>Проста чорнай труною для ўласных сыноў.</p>
<p>Мог бы ты дараваць нам жыццё і квітненне,</p>
<p>Мог бы шчасцем навек увянчаць народ.</p>
<p>Хто ж зрабіў з цябе сродак зла і знішчэння,</p>
<p>О грымучы, бязлітасны кат-вадарод!</p>
<p>Скарпіёны, што бачаць кальцо агнявое</p>
<p>кусаюць людзей, а потым сябе:</p>
<p>«Здохні! Згінь, чалавек! Хай сонца святое</p>
<p>Не цалуе, не лашчыць, не грэе цябе!»</p>
<p>Ўсім даўно астабрыдла стаяць над абрывам.</p>
<p>Што ж хаваеце, людзі, думкі свае?!</p>
<p>О, калі ж яны прыйдуць, гады алівы,</p>
<p>Што галінамі шар зямны абаўе?</p>
<p>Гэта ж проста, як рэпа: магутнай сілай,</p>
<p>Што дае чалавечай руцэ вадарод,</p>
<p>Растапіць навекі зямны халадзільнік,</p>
<p>Безнадзейнай Грэнландыі мёртвы лёд.</p>
<p>І растаў бы ён, і цёплыя плыні</p>
<p>Спарадзілі б дажджы над светам усім,</p>
<p>І прыйшло б да нас мора, сіняе-сіняе,</p>
<p>З цеплынёю, з прыбоем, з пяском залатым.</p>
<p>Над усёй зямлёю трапічныя зоры,</p>
<p>Адбіваюцца пальмы ў цёплай вадзе.</p>
<p>(Я, напрыклад, ніколі не бачыў мора,</p>
<p>Як мільёны іншых звычайных людзей.)</p>
<p>У паэтаў дрэнных шпурлялі б бананамі,</p>
<p>(Эстэтычнай, ніж яек пратухлых пах),</p>
<p>І раслі б у Оршы маёй мангустаны</p>
<p>І альясы ў туманных лясных Лядáх.</p>
<p>І ад погані чыстая наша планета</p>
<p>Стала б вольнай, прыгожай, шчаслівай навек,</p>
<p>Стала б лепшым брыльянтам кароны сусвету,</p>
<p>Цёплым раем, якога чакаў чалавек.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>