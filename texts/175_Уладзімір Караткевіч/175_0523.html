<div class="container">
<div class="book-utils">
<div id="qrcode"></div>
<a href="/Uladzimir_Karatkievic/U_salasy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD Edition: Караткевіч У. Збор твораў: У 8 т. Т. 2. Аповесці, апавяданні, казкі.-Мн.: Маст. літ., 1988.- с. 180-196 -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1988 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: У шалашы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>У шалашы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Міхал ледзь паспеў дабегчы да шалаша, калі неба раскалолася папалам і ў ірваную расколіну лінула такое сляпучае святло, што захацелася сесці на зямлю. Разам са святлом з расколіны вырваўся сухі кароткі трэск, быццам нехта зламаў над галавою дрэва.</p>
<p>Хлопец кінуўся ў чорны створ шалаша, зачапіўся аб нешта і сеў на салому.</p>
<p>— А каб цябе, каб,— плюнуў ён.</p>
<p>Бліскавіцы секлі неба так часта, што можна было разгледзець усё ў шалашы: саламяны ложак, зэдлік, кошык з бульбаю, кацялок на падлозе, вязку цыбулі і старую ватоўку, што вісела каля ўваходу.</p>
<p>Вартаўніка не было: можа, абходзіў сад, а мо сядзеў у другім месцы.</p>
<p>Міхал высунуў галаву і, калі чарнільны змрок зноў успыхнуў святлом, пабачыў злева нешта падобнае  на невялічкую пуньку: сцены з жэрдзя, саламяная, грыбам, страха.</p>
<p>«Яблыкі восенню  насыпаць, ці што?» — падумаў ён.</p>
<p>І адразу адчуў далёкі, упэўнены, усё нарастаючы шолах дажджу. Пры святле кароткай маланкі вырасла на фоне недалёкага лесу серабрыстая сцяна, насунулася, наляцела, прыціснула ўсё вакол.</p>
<p>Міхал раззлаваўся на самога сябе.</p>
<p>«Вось і трапіў  на станцыю. А казалі ж, каб начаваў. Яно і праўда — пасля дваццаці вёрст трэба было. Але ж да станцыі заставалася толькі пяць кіламетраў. Ну вось і начуй — не ў сваякоў, а ў невядомым шалашы».</p>
<p>Дождж, відаць, распачаўся на ўсю ноч.</p>
<p>А салома між тым размаўляла з дажджом. Над самай галавою чулася лёгкае булькаценне і сухое патрэскванне звяшкі — мышынага гарошку.</p>
<p>Свежы вільготны вецер уварваўся ў шалаш, і дыхаць стала так лёгка, быццам ты толькі што нарадзіўся на свет.</p>
<p>Салома размаўляла з дажджом.</p>
<p>Не, гэта ўжо не салома, гэта сапраўдная ціхая размова далятала аднекуль: відаць, з суседняй пунькі. Мяркуючы па галасах, размаўлялі дзве жанчыны: адна ў гадах, другая мо маладзейшая.</p>
<p>Міхал не зварухнуўся. Хай балбочуць пра свае сакрэты. Ён усё адно не пабачыць іх, і яны назаўсёды застануцца для яго незнаёмкамі, ціхімі галасамі, якія прыйшлі з цемры і ў цемры знікнуць.</p>
<p>— Што ж мне рабіць, цётачка? Я ж так кахаю яго...</p>
<p>— А ён і глядзець на цябе не хоча. Учора зноў біўся. Адзін трох хлопцаў  пабіў.</p>
<p>— Самі вінаваты. Прыставалі да яго сябра, а той слабы хлопец.</p>
<p>— Што казаць,— голас пажылой раптам памякчэў,— удалы юнак, бацькавіч, але...</p>
<p>— Але, ваша праўда, не хоча ён на мяне глядзець. Як мне цяжка! Гляджу на яго вочы, нахабныя, сінія, дзёрзкія. Чуб — салома такая бывае, трошкі ржавая. І рот вечна смяецца. Такі ён мне прыемны.</p>
<p>Міхал скінуў пінжак, лёг на спіну  і закурыў. А маладая вяла далей.</p>
<p>— Ніколі я не думала пра гэта. Але не хачу саступаць. Хачу для яго быць... Абняў ён мяне аднойчы, выпадкова, проста так...</p>
<p>— Глядзі, дзеўка,— сказала пажылая,— так вось наша сястра і гіне.</p>
<p>— А я і рада б  загінуць, ды ён, як вецер...</p>
<p>Міхал ціха паўтарыў яе апошнія словы... І тут было няладнае каханне. Ды што да гэтага яму?</p>
<p>«Вось цякуць кроплі,— думаў ён.— І я такая самая кропля. Яны, зліваючыся, утвараюць крыніцу, раку, мора. Ім усё адно, з кім зліцца. Але мне патрэбна толькі тая кропля, адзіная, з якой мы разам нарадзіліся ў зямной глыбіні».</p>
<p>Галасы сціхлі — можа, таму, што вецер налятаў парывамі, хапаў, нёс, кідаў у розныя бакі завесы дажджу. Рабілася халаднавата.</p>
<p>А тады, паўтара месяца назад, быў такі цёплы летні дзень! І Кіеў са сваімі будынкамі, каланадамі, залатымі купаламі, здавалася, плыў кудысьці насустрач поўным, як вымя, аблокам, насустрач сонцу і цеплыні.</p>
<p>Каштаны разгарнулі зялёныя ветразі. На ўскраінах горада сходкі вялі ад хаты да хаты, варыўся на цаглінах абед, надуваліся ветрам, як рыбацкі сак, кашулі на вяроўках, чулася паўдзённая бойкая гаворка.</p>
<p>І вецер гнаў і гнаў вулкамі таполевы пух, высцілаў ім, як сівай  коўдраю, зямлю. Хлапчукі кідалі ў пух запалку, і ён выбухаў, як порах, на метр у кожны бок. І  адразу, за хвіліну, гэта месца зацягвалася зноў сівой покрыўкай.</p>
<p>Ён быў у Кіеве на экскурсіі і выпадкова забрыў у лаўру, дзе грэцкі арэшнік гладзіў твары прахожых лапчастым лісцем. У зеляніне стаяў старажытны, маленькі, як лялька, храм Спаса на Берастове. Міхал паглядзеў на яго паласатыя сцены (вузенькія, на два пальцы цагліны і слой цамянкі  шырынёю ў далонь) і зайшоў у сярэдзіну, спусціўся ўніз па прыступках. Храм не вытрымаў цяжару год і, як Святагор, улез па калені ў зямлю.</p>
<p>У сярэдзіне храма было пуста і халаднавата, бы ў склепе. А праз акенцы віднелася гарачая, напоеная сонцам лістота. Там быў поўдзень, спякота, лянівыя крыкі пеўняў...</p>
<p>Было так ціха, што не хацелася ісці, і Міхал стаяў каля вельмі непрыгожага надмагільніка  Юрыя Даўгарукага і думаў, што князю не пашанцавала. І помнік няважны, а тут яшчэ і саркафаг зрабілі такі, што толькі пужаць дзяцей.</p>
<p>— Вось дзядзька са скрынкі  ўстане — ён табе!..</p>
<p>Ох, лепей бы не Юрый заснаваў Маскву, а хто-небудзь іншы! Тады не ставілі б гэтага надмагільніка-саркафага.</p>
<p>Усе няшчасці для Міхала пачаліся з яго.</p>
<p>Таму што непадалёк стаялі тры хлопцы і дзяўчына. У дзяўчыны былі моцныя, як у хлопца, ногі, а рухі такія, быццам яна гуляла ў лапту: рэзкія, спрытныя, гожыя. І  галава пасаджана на шыі так, што валасы заўсёды адкінуты назад. Тварык шчыры, жвавы, як у дзіцяці, і вельмі разумны. А вочы, ох, якія вочы!</p>
<p>Міхала толькі здзівіла, што хлопцы яе нейкія цельпукаватыя, з чорнымі, нячышчанымі пазногцямі. І глядзяць яны на яе без усялякай пачцівасці і папросту клічуць Мар’яшай.</p>
<p>А сам ён толькі зірнуў і адчуў, што прапаў.</p>
<p>Мар’яна між тым злёгку штурхнула аднаго з хлапцоў далонню ў лоб.</p>
<p>— Лёвачка, Лёвачка, гэта ж трэба такі кабак  на плячах мець? Шукаць трэба было.</p>
<p>— Ну а каб нават і адшукалі касцяк, што тады? — апраўдваўся ён.— Як даведаліся б?</p>
<p>— А як Яраслава пазналі? — спытала замест адказу яна.</p>
<p>— «Яраслаў бысць хром»,— прабасіў другі юнак, у акулярах.</p>
<p>— Ды яшчэ па белай пляме на чэрапе,— жвава падхапіла яна.— След мяча. Неяк і гэтага пазналі  б.</p>
<p>І тут Міхал не вытрымаў. Страшна было нават падумаць, што дзяўчына знікне некуды — і канец. Таму ён падышоў і глухім, бы ў бочку, ненатуральным  голасам спытаў:</p>
<p>— Прабачце, хіба дакладна невядома, дзе пахаваны князь?</p>
<p>— Ну так, так,— загарэлася яна.— А хіба вы не ведаеце?</p>
<p>У Міхала быў выгляд чалавека, які праглынуў лом.</p>
<p>— Не ведаю,— сказаў ён,— я толькі паляўніцтвазнавец.</p>
<p>— А мы археолагі,— усміхнулася яна,— зараз тут, з украінцамі разам, працуем.</p>
<p>— Цікавая ў вас праца,— шчыра сказаў Міхал.</p>
<p>— А ў вас?</p>
<p>— Таксама. Але ў вас яна асаблівая: скарбы шукаць, закінутыя гарады.</p>
<p>Усе пырснулі. Толькі яна надзвычай  уважліва глядзела на яго:</p>
<p>— Гэта не так прыгожа. Вы што, ніколі не бачылі раскопак?</p>
<p>— Не. Але вельмі хацеў бы.</p>
<p>— Хлопцы,— рашуча сказала яна,— бяром яго з сабой. Хочаце з намі?</p>
<p>— Вельмі,— загарэўся ён.</p>
<p>— Тады едзем. На Борычавым Узвозе пракладалі траншэю і натрапілі на цікавыя рэчы. Нас там чакаюць.</p>
<p>— Горача,— заныў Лёвачка,— піва хачу. Паспеем.</p>
<p>— Леў Пятровіч,— яна заклала рукі за спіну, тонкія рукі з залацістым пушком каля локцяў,— я думаю, з вас ніколі не выйдзе акадэмік. І не толькі акадэмік, а нават чалавек. Наш знаёмы імкнецца павысіць свой узровень, а вы... Фу, якая негасціннасць!</p>
<p>І  ўсе паехалі. Відаць, Мар’яна была добрым завадатарам.</p>
<p>У трамваі Міхал сядзеў поруч з ёю і расказаў, па яе патрабаванню, аб тым, хто ён такі, ці надоўга тут (на два дні) і як палююць на лісіцу ў нары (з факстэр’ерам).</p>
<p>А ветрык гуляў яе валасамі, лашчыў твары ўсіх, сваволіў у лістоце каштанаў, прыгаршчамі кідаў на рукі дзяўчыны залатыя плямы.</p>
<p>Так Міхал, нечакана для самога сябе, папаў ад саркафага на раскопкі.</p>
<p>Э-ех, князь, князь, што ты са мною зрабіў!</p>
<p>На раскопцы было вельмі пыльна і горача. Усе хлопцы працавалі ў адных трусах, і Міхала таксама прымусілі распрануцца.</p>
<p>Булыжнік на ўзроўні вачэй блішчаў так, што вачам было балюча. І дзівосным караблём плыў над галавою блакітны, белы і залаты Андрэеўскі сабор.</p>
<p>Але Міхал больш глядзеў на дзяўчыну, якая пэндзлем і гнутаю голкай вельмі старанна ачышчала ад глеістай зямлі нейкую рэч.</p>
<p>Усе людзі падабаліся Міхалу. І адзін тоўсты чалавек, відаць, вялікая шышка, але таксама ў трусіках, ляпаў  Міхала па плячы.</p>
<p>Такія слаўныя хлопцы былі гэтыя археолагі!</p>
<p>І  раптам Міхал заўважыў, яе сінія халаднаватыя вочы, узнятыя на яго.</p>
<p>— Бачыце, Міхал, ёсць такія знаходкі, пра якія ніхто і дагэтуль не ведае, што гэта. Дорага дала б я, напрыклад, каб даведацца, што гэта такое. Але мне ніхто не скажа.</p>
<p>Лёвачка ў папяровай касцы (ён стаяў над траншэяй, як Банапарт) з’едліва сказаў:</p>
<p>— Мар’яша, абяцанне помніш?</p>
<p>І ўсе загулі:</p>
<p>— Абяцанне... Абяцанне...</p>
<p>— А што,— сур’ёзна сказала яна,— і сапраўды пацалавала б таго, хто б растлумачыў.</p>
<p>— Не спадзявайся, родненькая,— прытворна ўздыхнуў Лёвачка,— калі будзеш чакаць тлумачэння, так і памерці табе нецалаванай.</p>
<p>— Пакажыце мне,— сказаў Міхал і працягнуў руку.</p>
<p>Пальцы яго, калі ён браў рэч, сутыкнуліся з пальцамі Мар’яны, і ён адчуў сябе так, быццам нейкая стрэмка мякка ўвайшла ў яго сэрца, напоўніўшы хваляваннем.</p>
<p>У Міхала ў руках была невялічкая штучка з рога: круг, перасечаны, перпендыкулярна да плоскасці, квадратам. І ў тым і ў другім былі прабітыя невялічкія дзірачкі. Мала таго, было прасвідравана нават месца перасячэння плоскасцяў, на ўсю даўжыню.</p>
<p>Міхал сядзеў на кукішках і моршчыў лоб. Усе глядзелі на яго, большасць  з усмешкаю.</p>
<p>— Кінь, Міша,— сказаў Лёвачка,— гэта галава яшчэ спатрэбіцца для вырашэння праблемы аб месцы, дзе паміраюць сланы.</p>
<p>Кругом відны былі ўсмешкі. Белазубыя, шырокія. І яшчэ панавала цішыня.</p>
<p>— Ведаю,— вельмі проста адказаў Міхал.</p>
<p>Нехта войкнуў.</p>
<p>— Што? — уся падаўшыся ўперад, спытала Мар’яна.</p>
<p>— Жыццё дрэнна ведаеце, археолагі,— зларадна сказаў Міхал,— каб ведалі добра, дык не давялося б вам думаць, ад якой бочкі гэты шпунт.</p>
<p>— Не здзекуйцеся,— сказала яна.— Для нас вельмі важна. Што гэта?</p>
<p>— Я ж і кажу: «шпунт». Праўдзівей, дзіцячая цацка. Дзеці і цяпер ёю гуляюць. У некаторых вельмі глухіх вёсках Палесся. Бяруцца тры бутэлькі з гарбуза. У адной дзірка круглая, у другой — квадратная, у трэцяй — крыжападобная. І  трэба зрабіць для ўсіх адзін шпунт, каб праз яго можна было напіцца з бутэлькі. І тады робіцца такая вось фігура.</p>
<p>— Ну добра,— сказаў Лёвачка,— ну квадрат, ну круг. Але дзе ж тут крыж? Нешта я не разумею.</p>
<p>— Галава яшчэ спатрэбіцца, калі акадэмікам будзеш. Кінь, Лёва,— сказаў Міхал.</p>
<p>І  павярнуў прадмет  так, што відны былі толькі бакі плоскасцяў.</p>
<p>— Вось табе і крыж. І дзірка, праз якую напіцца можна.</p>
<p>— Ч-чорт, як гэта я не здагадаўся,— пачухаў патыліцу Лёва.</p>
<p>— А дзеці палескія здагадаюцца. Ды і ў старажытным Кіеве, відаць, здагадваліся. Прагрэс.</p>
<p>— Апошні ўдар,— адмеціў нехта і задаволена зарагатаў.</p>
<p>Лёвачка схіліў галаву да пляча.</p>
<p>— Ну хлопцы, ну хлопцы, ну Міхал! Гэта ўжо забаронена: ляжачага не б’юць.</p>
<p>Агульны рогат заглушыў яго словы.</p>
<p>А яна глядзела на Міхала здзіўленымі і сур’ёзнымі вачыма.</p>
<p>— Каб вы толькі ведалі, Міхал, якую вы важную справу зрабілі.</p>
<p>— Глупства,— сказаў ён,— проста  гэтыя палескія вёскі дагэтуль не далі ніводнага археолага.</p>
<p>— Як ваша прозвішча?</p>
<p>— Дарскі.</p>
<p>— А што,— ціха сказала яна,— «цацка Дарскага».  Нядрэнна гучыць.— І дадала: — Знойдзены дзве шыферныя прасніцы, каралі «лімонкі» і адна «цацка Дарскага». Не, Міхал, вы ўсё ж малайчына. Гэта нас бог звёў.</p>
<p>Лёвачка зухавата стаяў на краі траншэі, абапіраючыся на рыдлёўку. Рот да вушэй, вочы хітрыя.</p>
<p>— Ты зубы не загаворвай,— прыжмурыў ён  адно вока,— ты абяцанне выконвай.</p>
<p>— І сапраўды,— сказаў хлопец у акулярах.</p>
<p>— Абяцанне! Абяцанне! — загулі ўсе.</p>
<p>Зноў вакол блішчалі зубы, асабліва белыя на запыленых сонцам абліччах.</p>
<p>Потым ён перавёў вочы на дзяўчыну. Яна трохі зніякавела. Абое глядзелі адно на аднаго.</p>
<p>— Я думаю,— сказаў Міхал,— Мар’яну Юр’еўну не трэба прымушаць. І лавіць яе на слове не варта. Яна пацалуе сама — каго захоча і калі захоча. І  гэта будзе цудоўны чалавек, лепшы на зямлі. Яна кепскага не абярэ.</p>
<p>— Брава! — сказаў таўстун.</p>
<p>У трусіках і чырвонай з чорным каўбойцы,  ушчэнт спалены сонцам, ён нагадваў афрыканца.</p>
<p>— Брава! — паўтарыў ён.— У наш век заняпаду рыцарскіх адносін вельмі прыемна чуць такое. Хвалю, малады чалавек!</p>
<p>Урэшце, нікуды Міхал не паехаў. Ні праз два дні, ні праз тыдзень. Ён  адстаў ад групы і ўвесь водпуск правёў з гэтымі людзьмі. Яны вельмі спадабаліся яму, а ён — ім. Таму што ён быў вельмі кампанейскі і просты хлопец...</p>
<p>Міхал павярнуўся на бок і сціснуў далонямі скроні.</p>
<p>«Ах, божа мой, божа мой»,— застагнаў ён.</p>
<p>Дождж усё шумеў і шумеў за саламянай страхою. Лёгкія подыхі ветру даносілі водар абмытай лістоты, горкі павеў палыну, востры пах мяты.</p>
<p>Дождж... Менавіта так дождж шумеў тады, калі яны ўдваіх хадзілі паркамі па беразе Дняпра.</p>
<p>Шырокія сходы царскага палаца, бела-блакітныя муры, мокрыя дрэвы, кручаны струмень фантана, агні ліхтароў у начных шатах.</p>
<p>Дождж мацнеў і мацнеў. Яны ледзь паспелі дабегчы да пустой ракавіны для сімфанічнага аркестра і схавацца туды.</p>
<p>Слабае святло падала на падлогу, блішчалі мокрыя рады пустых лавак. І  ветрык, такі, як цяпер, патыхаў з мокрых клёнаў.</p>
<p>— Холадна...— здрыганулася яна.</p>
<p>Ён накінуў ёй па плечы свой пінжак. Пінжак спаўзаў,  і яму давялося прытрымаць яго рукою. Адчуваў пад далонню яе худыя моцныя плечы. І, неспадзявана для сябе, прыгарнуў яе да грудзей.</p>
<p>Аднойчы Міхал бачыў дзікую казу, якая папалася ў пастку. І  вочы ў той казулі былі такія, як цяпер у гэтай дзяўчыны.</p>
<p>Яны прасілі яго, малілі — не чапаць, пусціць яе. І ён не вытрымаў, пусціў...</p>
<p>Пасля яны пачалі дурэць, разыгрываць перад пустымі лаўкамі, перад мокрым паркам, у якім не было ніводнага чалавека, сцэну з нейкай пышнай трагедыі.</p>
<p>— Вазьміце меч,— замагільным голасам стагнаў Міхал,— і мне прабіце грудзі. Клянуся пасівелай барадой і ўсёй гарэлкай у скляпах — вы любая і ясная...</p>
<p>— Прытым,— смеючыся падказвала яна,— я вам не веру. У рыцараў палескіх ёсць у вачах жахлівая спакуса, каварства нізкае, падступнасць слоў. Яны хітруюць, і яны чаруюць. Яны даверлівых дзяўчатак крадуць і ў Турцыю султанам прадаюць.</p>
<p>— Ну, гэта паклёп,— не вытрымаў Міхал.— Мы такія людзі, што ў нас сабакі з-пад  носа хлеб крадуць. Нас саміх у Турцыю прадаць можна.</p>
<p>І яны зарагаталі. Дождж перастаў. Толькі дрэвы ўсё яшчэ скідалі на жвір буйныя кроплі.</p>
<p>Яны выйшлі ў парк. І  тут, ля агароджы стадыёна, яна выпадкова дакранулася плячом да яго пляча.</p>
<p>Пастка замкнулася зноў. Ён абняў яе і пацалаваў у дзіцячыя прыпухлыя  вусны.</p>
<p>— Успомніў усё ж пра маё абяцанне,— прашаптала яна.— Злапамятны ты.</p>
<p>Пацяклі дні. Праца,  дзе яго ўжо лічылі сваім, кпіны Лёвачкі, добры і трошкі зайздросны позірк таўстуна, дняпроўскі пляж, звон тугога мяча ў паветры. І яна, то задыханая і ружовая, з занесенай для ўдару па мячы рукой, то ціхая і пяшчотная, з адбіткам начных ліхтароў у вачах...</p>
<p>Аднойчы яны правялі ноч на вадзе. Проста так, селі і паехалі начным параходам.</p>
<p>З  берагоў далятаў рэзкі голас драча, які недарэчна пераймаў цвыркуна, даносіла пахі водарасцяў і нагрэтых за дзень кіёўнікаў. Калі параход набліжаўся да берага, ясна чуліся ўсплёскі хваль аб бераг, журботныя і сонныя галасы начных птушак. Недзе далёка, па курсу парахода, гарэла нізкая сіняя  зорка. Стоячы на носе парахода, яны плылі проста на яе.</p>
<p>— Не ведаю,— сказаў Міхал,— што ў тваім сэрцы. Але маё поўнае. Мне больш нічога не трэба. Ёсць  зямля, спрацаваныя мускулы, зорка і ты.</p>
<p>Яны ўжо ведалі, што былі першыя адно ў аднаго.</p>
<p>— Ты доўга будзеш кахаць мяне? — яна прынікла да яго плячом.</p>
<p>— Не ведаю,— проста адказаў ён.</p>
<p>— Чаму?</p>
<p>Ён маўчаў, потым сказаў не то жартам, не то сур’ёзна:</p>
<p>— Час смерці невядомы кожнаму з нас. Таму я і не ведаю, колькі год кахання дадзена мне...</p>
<p>Яны плылі і плылі... І бясконцы быў шлях да сіняй зоркі.</p>
<p>А потым быў світанак. Сонца выплывала з-за пяскоў і лазы левабярэжжа. І хвалі былі зеленавата-блакітныя. І на адзін кароткі момант самыя грабянцы іх успыхнулі крывавым, трывожным, а потым апельсінавым агнём, быццам там вось-вось павінен быў вынырнуць нехта прыгожы, пранікліва-пяшчотны, той, што прыносіць на зямлю вечную цеплыню і радасць...</p>
<p>— З  пены народжаная,— ціха шапнуў Міхал, і яна зразумела.</p>
<p>Ах, дождж, дождж!.. Як магло здарыцца, што Міхал адзін тут, у шалашы? Як забыць тую размову ў начным скверыку каля Залатой Брамы?</p>
<p>— Ты сам разумееш, Міхал, я не магу з табою ехаць.</p>
<p>Яна сказала гэта жаласна і ціха, і плечы яе задрыжалі.</p>
<p>— Я ж кахаю цябе.</p>
<p>— Я кахаю больш. І  я не еду не таму, што тваё месца заўсёды ў глушы. Я з табою і ў пустыню паехала б. Але ў мяне таксама праца. А ў пушчах раскопак не вядуць, хіба што выпадкова. Абое мы з табою цыганы, але вандруем рознымі дарогамі. І бадай што нам цяжка сысціся. Я гнала ад сябе гэтыя думкі, я суцяшала сябе тым, што вось яшчэ застаецца ўвесь твой водпуск за два гады. Вось сорак дзён... Трыццаць... Сем... Цяпер хлусіць больш нельга, засталіся тры дні.</p>
<p>Вялізны рыжы кот пераходзіў непадалёк алею, замачыў лапы  і грэбліва атрапаў ваду з лайкавых  пятак. Гледзячы на ката, Міхал ціха сказаў:</p>
<p>— Як жа нам звесці дарогі?</p>
<p>— Пераходзь да нас. Ты ж так зацікавіўся працай. Будзеш пакуль што рабочым, брыгадзірам... Потым скончыш завочна інстытут. Табе ж толькі дваццаць тры гады.</p>
<p>— А ты ўжо скончыла. Практыкуеш. Быць мне вечна тваім падначаленым.</p>
<p>Ён  падумаў, што яна і зарабляць будзе больш, але уголас сказаў:</p>
<p>— Мне будзе нязручна...</p>
<p>— Фу, дамастрой  які! — сказала яна.— Пакінь, мы ж сучасныя людзі.</p>
<p>— Не кахаеш ты мяне...</p>
<p>— Міхалка, дарагі. Я вельмі люблю свой шлях, мне нельга без яго, я без яго памру. Водар зямлі... Сонца... Аліўкавыя старыя камяні. Знаходкі. Боль у плячах. І вечная думка, што вось адкапаеш, ускрыеш нейкі склеп, а адтуль выпырхне песня, старая, забытая на зямлі...</p>
<p>Яна глядзела на пабітыя вякамі камяні Залатой Брамы, на шыльды «Гастранома» і «Марожанага» за імі, але Міхалу здавалася, што яе вочы бачаць далёкі, неабсяжны стэп,  стэп і імклівыя цені палавецкіх коннікаў.</p>
<p>— Я таксама люблю сваю працу. Мяне таксама вучылі, трацілі грошы.</p>
<p>— Ты не вельмі любіш яе, калі ўспомніў пра грошы. Тут жа ты не будзеш гуляць. Усё адробіш...</p>
<p>— Я не магу. Я таксама прырос сэрцам...</p>
<p>— Ну, будзеш займацца як аматар, кнігі пісаць. Натураліст паўсюль на  месцы. Пабачыш фауну Азіі, Крыма, пустынь, гор, а не толькі Беларусі. А жыццё дажываць будзем там, дзе ты хочаш, дзе-небудзь на Бярэзіне. Ты напішаш вялікую кнігу пра свае вандраванні. Ну, пашкадуй ты мяне. Не магу я іначай.</p>
<p>Дождж. Кроплі навесілі на дзверы шалаша бісерную фіранку.</p>
<p>Чаму ён не згадзіўся? Правільна не згадзіўся. Ён  мужчына. А яна, відаць, мала кахала яго, калі не захацела ехаць з ім разам.</p>
<p>І помняцца толькі заламаныя рукі, трывожныя вочы ў змроку і голас:</p>
<p>— Міхал, любы мой. Аднаго толькі хачу: каб ты хоць у дзіцёнку, у сыне, быў поруч са мной. Каб падобны... Каб заўсёды... Што ж мне рабіць, калі я кахаю цябе?</p>
<p>Яны вырашылі расстацца. Якія цяжкія былі апошнія  дні! Утрапёная пяшчота, рукі, якія абдымаюць так, што, здаецца, можна вырваць з іх чалавека толькі з жыццём...</p>
<p>Яны яшчэ казалі, што ўсё не скончана, што яны ў кожную вольную хвіліну будуць ляцець адно да аднаго, што будуць пісаць, але кожны ў глыбіні душы ведаў — гэта канец. Таму што яны не даруюць адзін аднаму гэтага нежадання ахвяраваць у імя друга сваёю дарогай.</p>
<p>Горкія дзіцячыя вусны, пасмачка валасоў, рух цела, як быццам дзяўчына гуляе ў лапту.</p>
<p>Што вам трэба? Чаго вы кожную ноч плывяце з цемры?</p>
<p>Міхал не змог вярнуцца на старое месца працы, адкуль ён ехаў насустрач шчасцю толькі два месяцы назад, а ўзяў разлік і раздаў рэчы, вырашыўшы перабрацца ў другі запаведнік.</p>
<p>І вось у дарозе дождж. Да станцыі пяць кіламетраў. І дзве дарогі. Адна з іх на ўсход: там Мар’яна раскопвае гарадзішча...</p>
<p>Але ён паедзе на захад. У пушчу.</p>
<p>Дождж шалеў. Ён  паласаваў зямлю, як градам, біў па лісцях, бушаваў у лужынах. І з гэтых лужын, з паветра, з лісцяў — адусюль даносіўся нізкі, нібы ўсхліпы, несамавіты гук. Бледныя далёкія маланкі распаўзаліся па дрэвах чырвоным агнём.</p>
<p>І  зноў стаў чуваць голас з пунькі. Міхал лёг на жывот, нацягнуў пінжак на галаву. Яму не хацелася слухаць. Усё адно канец, усё адно нічога не патрэбна, усё адно не будзе шчасця ні заўтра, ні паслязаўтра.</p>
<p>Ніколі! Дарогі ляжаць у розныя бакі. Яна не кахае...</p>
<p>Але недалёкі  голас пажылой не так лёгка было заглушыць:</p>
<p>— Кажаш, не кахае. А ты чакай. Глупства... Ты вось паслухай, што ў мяне было з маім Алесем. У Паволжы  голад быў — елі траву. А нам, бежанцам,  і таго горш. І  тады Алесевы бацькі і мае паехалі  на радзіму. А тут такая  завіруха пайшла, ніхто нічога не  разумее. Апынілася я ў сваёй вёсцы, у Літве, а ён у сваёй,  у Польшчы. Паміж  намі — мяжа. Толькі і можна глядзець, як ён каровы ганяе па ржэўніку. Зусім блізка. {Толысі і можпа глядзсць, як ёп каровы гапяе па ржэўпіку. Зусім блізка.</p>
<p>Ён мне не  падабаўся з дзяцінства. Вечна такі, быццам яго сабакі шкамуталі, вечна зубы выскаляе. Яршысты нейкі,  злы. Аднойчы, ну зусім так, як твой, біўся адзін з чатырма... Гады праходзілі. І  часта бывала: ён на адным баку рачулкі пасе,  а я на другім. Прабіла аднойчы нагу на ржэўніку, сяджу, плачу. Чую, гукае ён: «Гэй,  трыпутніку прыкладзі». Праз некалькі дзён прыйшла на пашу — матляецца на лазовай  галіне белая анучка. Я падышла — пад кустом лапцікі  ляжаць, акуратненькія такія. А ён з таго боку зубы выскаляе. Пераплываў,  чортаў сын. А маглі ж падстрэліць...  І так добра сплёў, хоць ты квас імі пі.</p>
<p>Я тым часам добрая дзеўка выгадавалася, хоць снапы вазі. І ўвесь час заўважаю: вылуплівае  ён на мяне вочы. Так і пайшло.</p>
<p>Калі ведаем, што нікога няма блізка — часам словам перакінемся.</p>
<p>Потым ён стаў гаварыць, што я вельмі яму падабаюся. А я ў адказ толькі пасмейваюся:</p>
<p>— Што ж з таго? Хіба з табою на гулянку пойдзеш?</p>
<p>У вас паны, у нас «понасы». І вось яна — мяжа.</p>
<p>Узімку аднойчы сабраліся на папрадухі, спяваем. І раптам ён — шусь у хату.</p>
<p>Хлопцы хацелі былі яго пабіць. Няма чаго нам, маўляў, «палякаў» гэтых літаваць. Ды я ім так сказала, што яны  адразу змоўклі.</p>
<p>— Дурань,— кажу Алесю,— цябе  ж заб’юць.</p>
<p>— А я назнарок такую ноч выбраў,— і смяецца. Зубы прадае.— Дуйка мяце. Дулю яны сляды заўважаць.</p>
<p>Танцавалі. Я яму шчыра сказала, што ён мне не патрэбен, што мне такімі хоць платы падпірай. Не  верыць.</p>
<p>— Ты,— кажа,— усё маніш. Не  можа гэтага быць, каб я не падабаўся.</p>
<p>І сказаў, што прыйдзе за мною, што няма яму ад мяне дарогі. Прызначыў ноч.</p>
<p>І  толькі пайшоў, узнялася страляніна.</p>
<p>Так мы і згубілі адно аднаго. Потым — вайна.  Я сувязной была.</p>
<p>Ну і закруцілася карусель.Немцы ганяюцца за партызанамі, партызаны за немцамі. І вось аднойчы прыходзіць перад світаннем чалавек. Глядзіць, усміхаецца.</p>
<p>— Не пазнаеш? — кажа.</p>
<p>Я глянула — божа мой, Алесь. Зарослы, жорсткі ўвесь нейкі. Але глядзіць з-пад калматых броваў весела. Выявілася, што ён таксама сувязны. І даведалася я, што нічога ён не забыў, што па-ранейшаму ажаніўся б, калі я не супроць.</p>
<p>А мяне як чорт які за язык торгае. Не хачу, і ўсё. І  так цягнулася ўсё з год. Як ён ні прасіў мяне, якіх слоў ні казаў — не хачу. Кошчыны гульні — мышчыны слёзкі.</p>
<p>І вось аднойчы з’явіўся ён да мяне позна і не паспеў да раніцы пайсці. Вырашыла я схаваць яго ў старой бульбяной яме на гародзе. Там не знойдуць.</p>
<p>Я пажартавала яшчэ:</p>
<p>— Не крыўдна табе будзе цэлы дзень хату і мяне бачыць?</p>
<p>— Самы смак,— кажа.</p>
<p>І нанёс чорт у гэты дзень немцаў. Пачалі лавіць людзей для адпраўкі ў Германію.</p>
<p>Мяне ўжо і ў калону былі загналі, ды я неяк вырвалася і канавай, канавай, а потым ля платоў да сваёй хаты. Але заўважылі мяне здалёк — і за мной. Я скочыла на двор — і на гару.</p>
<p>А ён з ямы ўсё гэта бачыць.</p>
<p>На гары ў нас салома ляжала. Зашылася я ў салому за комінам і сяджу.</p>
<p>Чую — шукаюць. Ператраслі  ўсё ў хаце. Рыпяць прыступкі,— лезе нехта па лесвіцы. Стаў, дыхае цяжка.</p>
<p>— Вайбе,— кажа,— выходзь.</p>
<p>Я сяджу як мыш пад венікам. І раптам аўтаматная чарга проста па саломе. Каб не комін...</p>
<p>А тут нехта на двары заліўся, як ганчак на зайца.</p>
<p>— Ай-я-я-яй, ай-я-яй. Вось ён! Вось ён!..</p>
<p>І чую, той, хто страляў, скаціўся з лесвіцы. Ушчалася  страляніна. Раздаўся выбух.</p>
<p>Я зірнула ў шчыліну. А гэта мой Алесь выскачыў з ямы — і бегчы, як ліс, каб адцягнуць паляўнічага ад нары. Ён і гранату кінуў.</p>
<p>Бяжыць, бяжыць па роўным полі, а яны па ім страляюць.</p>
<p>Ён у хмызах знік, а пра мяне яны забыліся. Загэркалі нешта па-свойму і пайшлі.</p>
<p>Потым я кінулася па следу і знайшла яго ў раўчуку. Вочы пяском зацярушаны, кісць левая на жылачках вісіць.</p>
<p>Дацягнулі яго бабы да хаты. Ён  руку памацаў і кажа:</p>
<p>— Рэжце...</p>
<p>Далі мы яму самагону і адрэзалі мускулы, на якіх рука вісела. Потым, калі апрытомнеў, я схілілася над ім:</p>
<p>— Алеська, добры мой, дарагі.</p>
<p>— Нічога не бачу,— кажа ён глуха.</p>
<p>— Алесь, любы ты мой. Будзеш бачыць.</p>
<p>А ён павярнуўся да сцяны і глуха так адказаў:</p>
<p>— Не хачу я цябе бачыць. Ідзі...</p>
<p>Вядома, ён лічыў, што калі з ім такая бяда, дык не яму пра мяне думаць. Куды, маўляў...</p>
<p>А я толькі вуснамі яму да шчакі:</p>
<p>— Даруй ты мне... Я ж вельмі цябе кахаю. Ты такі мой добры, такі жаданы.</p>
<p>І  вось з таго часу мы разам. Выхадзіла я яго ў атрадзе. Праз некаторы час пачаў ён бачыць. І такое мне было шчасце — нічога, здаецца, не трэба больш.</p>
<p>— Як жа так, цётка, — спытала маладая,— і дагэтуль добра пражылі? У вас жа небагата? І дзяцей многа?</p>
<p>— Глупства,— паблажліва адказала старэйшая,— жывём. Ён са мною — і досыць.</p>
<p>Міхал уздыхнуў. Гэтыя людзі разважалі іначай. Ён закурыў другую папяросу. Жанчыны змоўклі. Відаць, паклаліся спаць.</p>
<p>Дождж усё шамацеў над самай галавою, спорны, роўны. І пад шум дажджу Міхал непрыкметна заснуў.</p>
<p>Сніўся яму стэп, астравок таго стэпу, што трапляецца ўжо на поўдні Беларусі. Шырокая пыльная дарога, колкія промні  сонца. На ўзвышшы, усе ў чырвоным марыве і самі чырвоныя, стаяць людзі з рыдлёўкамі. І раптам ён чуе здзіўлены вокліч. Нехта бяжыць да яго з узгорка.</p>
<p>— Вярнуўся! Вярнуўся,— задыхаецца яна.</p>
<p>Яе рукі бяруць чамадан...</p>
<p>— Хлопцы! — крычыць яна.— Ён вярнуўся! Ён  з намі!</p>
<p>А сама прыціскаецца да яго.</p>
<p>— Не,— кажа ён,— я толькі паглядзець. Я мужчына. У мяне гонар.</p>
<p>І вось гасне, робіцца сумным яе аблічча. Ён разумее, што гэта яна, але не пазнае яе рысаў. Чужая, зусім чужая,— а калісь свая,— яна стаіць каля яго. Знікае...</p>
<p>Міхал застагнаў у сне, хапаючы пальцамі паветра.</p>
<p>А яна ўсё знікае. Знікла. І стэп  быў той самы, але трывожны, як перад навальніцай. А людзі на ўзвышшы расплываліся ў чырвоным марыве.</p>
<p>Гэта было так жахліва, без яе, так жахліва, як ніколі не было наяве. Ён прачнуўся ад жаху і сеў, увесь дрыжучы.</p>
<p>— Мар’яна! — крыкнуў ён, як толькі сон адпусціў яго горла.</p>
<p>Была ціша. У шалаш свяціла сонца. Кожная зёлка, упрыгожаная нізкай кропель, красавалася, зіхацела.</p>
<p>Міхал не помніў, як ён схапіў чамаданчык, як выкаціўся з шалаша.</p>
<p>Дымела мокрая чорная зямля, праменні купаліся ў лужынах, яблыні стаялі ў мокрай знямозе, раскашавалі. А на ліпы і хмызы было балюча глядзець.</p>
<p>І  пырхала, пералятала з галіны на галіну, з дрэва ў хмызы і зноў на дрэва ўзбуджаная да вар’яцтва малінаўка. Спявала, ажно сад звінеў:</p>
<p>— Разумееце, разумееце, разумееце?! Разумееце, сонца ёсць. Яго зусім не зжэрлі! Яно ёсць! Ёсць!!!</p>
<p>Далёка, садам, ішлі дзяўчына і мажная кабета, якую схілілі не гады, а праца. Яны аб нечым размаўлялі.</p>
<p>А малінаўка звінела і звінела:</p>
<p>— Сонца ёсць!.. Ёсць!..</p>
<p>І  пад гэты спеў Міхал шпарка пакрочыў да дарогі. Ён плюхаў па лужынах, слізгаўся і ўсё паскараў крок.</p>
<p>Дарога звярнула да ракі, пайшла берагам. А свет увесь ператварыўся  ў сімфонію гукаў, іскраў, пахаў.</p>
<p>«Я абавязкова ўсё раскажу,— думаў Міхал.— Усё будзе добра. Каханне не адступае, яно не адступае ніколі. Я пераканаю яе ці яна мяне — хіба не ўсё роўна? Хіба дрэнна стаць рабочым на раскопках? Паліцца пад  промнямі, глядзець у яе вочы, цалаваць яе, гарачую ад сонца, калі за курганам згасае заранка і цені ад узгоркаў імчаць полем, як скіфскія коннікі?»</p>
<p>Рака ўся млела пад сонцам, прымаючы ва ўлонне сонечную цеплыню.</p>
<p>Каля берага плыў  у чаўне дзед, самы лепшы з усіх дзядоў на свеце, сівы, лысы. Такі добры дзед.</p>
<p>І Міхал махнуў яму рукою і крыкнуў голасам, які сарваўся ад радасці:</p>
<p>— Лавіць табе не пералавіць, дзед!</p>
<p>І  гэты дзед адказаў праз зубы, не таму, што быў мо не ў гуморы, а таму, што трымаў у роце шнур:</p>
<p>— Хадзі шчасліва, сынок.</p>
<p>Гэта быў такі добры дзед, проста незвычайны!</p>
<p>Міхал засмяяўся ад радасці і пакрочыў дарогай.  Свет, сонечны, іскрысты, як хвост паўліна, ляжаў перад ім.</p>
<p>З-за  далёкага, зіхатлівага лесу паказаўся дымок, бы там хто піпчыў люльку, а потым даляцеў прызыўны гудок цягніка.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>