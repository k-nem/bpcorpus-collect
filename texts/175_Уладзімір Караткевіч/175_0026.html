<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Viasna_uvosien.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 31.07.1980 -->
<!-- HEADER_FIELD FirstPublicationYear: 1980 -->
<!-- HEADER_FIELD SectionAuthor: Казкі -->
<!-- HEADER_FIELD SectionsTheme: Дзіцячая літаратура -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Вясна ўвосень -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Вясна ўвосень</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Маленькі Янка цяжка захварэў. Ляжыць увесь чырвоны, нічога не бачыць і не чуе. Нават Аленкі не пазнае. І не ведае яна, чаго дактары ў доме. Чаго мама плача, калі думае, што ніхто не бачыць яе?</p>
<p>А Янку здаецца: шуміць цёмнае мора пад хмарамі. Ад берага адплываюць чорныя караблі, і завозяць яны некуды ў свет усе ягоныя цацкі. Вось салдацікаў павезлі. Ну хай салдацікаў. А нашто яны Мішку забіраюць? Заўтра дзень нараджэння, а Янка з ім нават не пагуляў.</p>
<p>Апошняга павезлі мардастага шчанюка. Той вішчыць - цёмна ў моры.</p>
<p>- Можа, ты хочаш чаго, сынок? - спыталася мама.</p>
<p>- Сонейка, - сказаў Янка. Нават вачэй не расплюшчыў.</p>
<p>Якое там сонейка! Восень. Льюць шэрыя дажджы. На клёнах дурное лісце. Дурное, бо даўно яму трэба ўпасці.</p>
<p>Ніхто не глядзіць на Аленку. Узяла яна плашчык ды выйшла з хаты ў сад. Сонейка шукаць, браціка ратаваць.</p>
<p>У дварэ вецер моршчыць лужыны. Усе птушкі, усе мушкі, усе звяркі пахаваліся. Хто дрыжыць, хто дзесьці сон бачыць.</p>
<p>- Сонейка-Сонейка, выйдзі, - папрасіла Аленка. - Цябе брацік кліча.</p>
<p>- Сплю, - сказала Сонейка з-за хмар. - Мяне кожны ранак птушкі будзяць. А цяпер іх няма. Хто на поўдзень паляцеў, хто ў дупло схаваўся. Нікога я ўжо да вясны не сагрэю.</p>
<p>- Птушкі, звяркі, мушкі, разбудзіце Сонейка!</p>
<p>- Спім. Холадна, - адказалі жабкі з дна ракі, грыбы - з-пад зямлі, вавёркі - з дуплаў.</p>
<p>- Разбудзіце Сонейка, - папрасіла Аленка. - Брацік Сонейка хоча.</p>
<p>- І я хачу, - сказаў з хмызоў Вожык. - Ды што я магу зрабіць?</p>
<p>- Брацікаў шчанюк плача, - сказала дзяўчынка.</p>
<p>- І я плачу, - сказаў мокры Верабей на галінцы. - Мне холадна. А тут яшчэ вунь Чорны Кот да мяне падбіраецца.</p>
<p>- Голасу няма, каб Сонейка будзіць, - сказаў Шчыгол.</p>
<p>- Памажыце браціку, - заплакала Аленка. - Ён вас ніколі не крыўдзіў.</p>
<p>- Не кры-ыўдзіў... - грэбліва сказаў Чорны Кот. - Ён мяне аднойчы за хвост таргануў.</p>
<p>І тут абурыўся Верабей:</p>
<p>- А хто мяне за хвост скубануў? Не ты?..</p>
<p>- Падумаеш, бяда, за хвост яго аднойчы хлопчык таргануў.</p>
<p>- Ён, мабыць, болей не будзе, - сказаў Вожык.</p>
<p>- І праўда, ніколі ён нас не крыўдзіў, - сказаў Шчыгол.</p>
<p>- Ён і мне ўзімку сала за акно вешаў, - ціўкнула Сінічка - салатная грудка.</p>
<p>- А нам семак сыпаў, - адгукнуліся шчыглы. Вядома, дзе адзін шчыгол, там і дзесяць.</p>
<p>- Не будзем часу марнаваць, - сказаў Заяц з лесу. - Як нам ні холадна, а трэба памагчы чалавеку.</p>
<p>Упаў на зямлю адзін сонечны прамень. Гэта Сонейка зацікавілася: што там за вясенні канцэрт?</p>
<p>І пайшло. Вылезлі з твані і выплылі з вады вясёлыя жабяняткі. Нясмела крумкнулі. Сонейка і на іх зірнула.</p>
<p>- Сонейка-Сонейка, - Папрасіла Аленка, - Глянь на браціка ў акенца.</p>
<p>Сонейку што, яно і туды зірнула. Заблішчалі шыбы.</p>
<p>Апенькі вылезлі з пня - зірнуць. Слімак высунуў з хаткі рагатую галаву. А Сонейка заззяла ўжо ў лужыне. І апошняя чапля, і бусел, перад тым як ляцець у Афрыку, лавілі на дне лужыны чырвонае Сонейка.</p>
<p>І пайшло па доме шэсце. Вожык нёс на іголках залатое кляновае лісце. Снегіры неслі ў дзюбах пукі празрыстай чырвонай каліны. Грыбы на палянцы высыпалі ў кола. Гулялі ў пацягушкі-разрывушкі. Чорны Кот стаў танцаваць на задніх лапах. Ён быў на гэта вялікі мастак, бо быў вучоны.</p>
<p>А на ўсё гэта глядзеў з хмызнякоў алень. А ў яго на рагах сядзелі птушкі і таксама глядзелі.</p>
<p>Разгаралася Сонейка. І спяшаліся з падарункамі да Янкі госці. Хто прынёс моркву? Заяц. Хто вясёлыя бурбалкі? Рыбкі. Прынесла вавёрка арэхаў горку. А клюшню прынёс рак... Вось так.</p>
<p>І сталі ўсе яны разам з Сонейкам глядзець у акно.</p>
<p>- Жыў-жыў! - крыкнуў узрадаваны Верабей.</p>
<p>І тады Аленка пакланілася ім. Заплакала. З радасці.</p>
<p>Сказалі зайцы: мы вас бегаць навучым. Рыбы: плаваць навучым. Бабры: ныраць навучым. Грыбы: расці навучым... Вось так.</p>
<p>І ўсе, разам з Сонейкам, сказалі: разумнымі быць навучым. За дабрыню да ўсіх.</p>
<p>Зайшла Аленка ў хату.</p>
<p>- Не грукай дзвярамі, - сказала мама. - Янка заснуў. І Сонейка, бачыш, выглянула. Цяпер усё-ўсё будзе добра.</p>
<p>Аленка сама ведала, што ўсё цяпер будзе добра. І няхай зноў зойдзе Сонейка,зноў змоўкнуць птушкі, зацярушаць дажджы, затрашчаць маразы. Няхай. Да самай вясны яна не дасць прапасці тым, хто дапамог браціку.</p>
<p>А Янка-брацік спаў. І плылі да яго пад Сонейкам, вярталіся светлыя караблі. Везлі назад цацкі. Везлі вясёлага Мішку, з якім ён будзе гуляць у дзень нараджэння. І ведалі ўсе, што яшчэ сто дзён нараджэння будзе ў хлопчыка ў жыцці. І радасна вішчаў мардасценькі шчанюк, якога спусцілі з карабля. Пусцілі ў пакой.</p>
<p>І Аленка ведала, што нікому ніколі, нават калі будзе сівой бабуляй, яна не раскажа, хто ў той асенні дзень вярнуў на хвіліну Вясну і Сонейка.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>