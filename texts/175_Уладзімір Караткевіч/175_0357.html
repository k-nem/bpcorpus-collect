<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Zajac_varyc_piva.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 07.10.1955 -->
<!-- HEADER_FIELD FirstPublicationYear: 1956 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Заяц варыць піва -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Заяц варыць піва</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Туман плыве з нізіны сівы</p>
<p>Над нівай голай і пустой.</p>
<p>«Глядзіце, заяц варыць піва»,—</p>
<p>Жартуюць людзі між сабой.</p>
<p>А я відушчым бачу зрокам,</p>
<p>Як ён прысеў каля агню,</p>
<p>Трыгубы, шэры, касавокі,</p>
<p>І піва варыць з ячмяню.</p>
<p>Яліна іскрамі страляе,</p>
<p>А ён прыладзіў кацялок</p>
<p>І трэскай варыва мяшае,</p>
<p>Каштуе, сплёўвае набок.</p>
<p>І піва заяц зварыць густа,</p>
<p>А на закуску — бурачок,</p>
<p>Трава, заечая капуста,</p>
<p>Галін асінавых пучок.</p>
<p>З зайчыхай вып’юць па маленькай</p>
<p>І дзеткам трошкі паднясуць,</p>
<p>Пужлівым галаском таненькім</p>
<p>«Цвіцела морква» завядуць.</p>
<p>Пабачыш — не гані з абсады,</p>
<p>Дай хоць на гэты дзень спакой,</p>
<p>Павінна ж быць і ў зайца радасць</p>
<p>Перад халоднаю зімой.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>