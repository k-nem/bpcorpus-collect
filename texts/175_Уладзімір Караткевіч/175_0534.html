<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Ciaha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1958? -->
<!-- HEADER_FIELD FirstPublicationYear: 1958 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Цяга -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Цяга</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вясенні вечар на узлессі сінім.</p>
<p>Бярэзнічак. Іржавы мох балота.</p>
<p>За дальнімі халоднымі лясамі</p>
<p>Ірдзее сонным сонцам небакрай.</p>
<p>Зноў лужыны зацягвае лядок:</p>
<p>Зіма саслаблая шалёна хоча</p>
<p>Яшчэ хоць ноч падыхаць і пажыць.</p>
<p>Пад ботамі намокнуўшая глеба</p>
<p>Цалуе палка стомленыя ногі,</p>
<p>Бы кажа: «Любы, любы мой, каханы,</p>
<p>Не ўцякай. Пабудзь са мною трошкі».</p>
<p>Я не пайду. Са мною патранташ</p>
<p>І стрэльба на плячы. А ў сэрцы прага,</p>
<p>Што прашчура майго вяла калісьці</p>
<p>З сякераю на маманта.</p>
<p>Вядома,</p>
<p>Даўно заціхлі мамантавы крокі,</p>
<p>Што выгіналі пад сабою глебу...</p>
<p>Але у гэты час інстынкт крывавы</p>
<p>Зноў абуджаецца ў душы маёй,</p>
<p>І мне здаецца: вось пачую крокі,</p>
<p>Вось з-за бяроз на рыжую паляну</p>
<p>Праціснецца тупая галава,</p>
<p>І выйдзе ён, магутны, дзікі, рыжы,</p>
<p>Бы злеплены з балотных гэтых купін.</p>
<p>Як леташняя жоўклая трава,</p>
<p>Звісае поўсць. І я, ад захаплення</p>
<p>Не памятаючы сваіх пячор,</p>
<p>І вогнішча, і цяжкіх сківіц любай,—</p>
<p>Насустрач кінуся з вясёлым крыкам</p>
<p>І ў хобат кіну тручаную дзіду.</p>
<p>О, дзе ты, цяжкі мамантавы бег</p>
<p>Па сініх-сініх месячных раўнінах,</p>
<p>Дзе вогнішча ў закураных пячорах,</p>
<p>Малюнкі охрай на скляпеннях чорных</p>
<p>І дзіда у асілкавых руках?!</p>
<p>Мая здабыча — кулічок іржавы</p>
<p>З пярсцёнкам залатым каля вачэй</p>
<p>І з доўгай дзюбай, а сабой — з кулак.</p>
<p>Ляцець далёка, ледзь вяслуюць крыллі,</p>
<p>Ён бачыць лес, начны перапачынак,</p>
<p>І з радасці не можа утрымаць</p>
<p>Свой крык: «Цыр-цыр! Хор-хор!» Вядома, подласць</p>
<p>Страляць па слонках, стомленых вясной,</p>
<p>Але ж інстынкт і прага, прага, прага.</p>
<p>Вось ён ляціць на жоўтым фоне неба,</p>
<p>І рукі цвёрда стрэльбу узнімаюць,</p>
<p>І вока пільнае шукае мушку...</p>
<p>Стрэл, як пярун!..</p>
<p>Вальдшнэп шугае ўгору...</p>
<p>Ён проста падымаецца над лесам...</p>
<p>Прамазаў я. І радасна чамусьці,</p>
<p>І горка мне. Ляці сабе далей,</p>
<p>Мая крылатая, святая радасць,</p>
<p>Жыві і хоркай, і выводзь дзяцей,</p>
<p>І можа, я яшчэ цябе сустрэну</p>
<p>І будзе двойчы радасць у мяне.</p>
<p>Я, можа, мазануў зусім наўмысна,</p>
<p>(А мо брашу, няўмельства прыкрываю,—</p>
<p>Не ведаю.) Але нашто ён мне,</p>
<p>Вось гэты мой бізон, мядзведзь і мамант</p>
<p>З бяссільным і падвернутым крылом.</p>
<p>Люблю жыццё, і гэты лес вясенні,</p>
<p>І коцікі пушыстыя вярбы,</p>
<p>І «хорр» вальдшнэпа. О, дваякасць сэрца:</p>
<p>І прага ўбіць, і прага даць жыццё!</p>
<p>Не, я не прашчур. Можа, ў тыя дні</p>
<p>Я бараніў бы мамантаў ад згубы,</p>
<p>Хай на зямлі былі б яны і зараз</p>
<p>І скублі «сіні сон», нібы каровы,</p>
<p>На любых, весніх, залатых лугах.</p>
<p>Ляці ж далей, мая святая радасць,</p>
<p>Будзі лясы няўмелым, сціплым рыпам.</p>
<p>Не ўсім дамо ў жыцці спяваць прыгожа,</p>
<p>А славяць ўсё жыццё!</p>
<p>Сляпое сонца</p>
<p>Скацілася за пушчу. Цішыня,</p>
<p>І першы-першы шум жывога лесу</p>
<p>Азваўся мне. Даўно-даўно на небе</p>
<p>Ірдзее стужка жоўтая зары,</p>
<p>І толькі на найбольшай верхавіне</p>
<p>Яшчэ ляжыць яе адбітак жоўты,</p>
<p>На дзвюх сароках, што балбочуць жвава</p>
<p>Пра тое, што мядзведзя не баяцца,</p>
<p>Наверсе седзячы.</p>
<p>Зноў шум жывы</p>
<p>Азваўся ў лесе. Цёмны змрок і вільгаць,</p>
<p>І цьмяна свеціцца вада балотцаў.</p>
<p>І цішыня. І ў сэрцы песня шчасця</p>
<p>Зліваецца з пяшчотным і любоўным</p>
<p>Сінічым галаском непадалёку:</p>
<p>«Цы-віць, цы-віць...»</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>