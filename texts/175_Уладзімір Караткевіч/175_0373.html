<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Kali_pamirajuc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 12.02.1962 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Калі паміраюць... -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Калі паміраюць...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Калі паміраюць дрэвы — яны павольна падаюць</p>
<p>на зямлю,</p>
<p>Больш павольна, чым пушок адуванчыка,—</p>
<p>і застаюцца ляжаць.</p>
<p>Калі паміраюць жывёлы — яны засынаюць у ветрабоі</p>
<p>Або чарнеюць на раллі уздзьмутым жыватом,</p>
<p>А над імі драпежна цягнуцца павольныя аблокі.</p>
<p>Калі паміраюць гарады —</p>
<p>па анфіладах крочаць рыжыя львы</p>
<p>І слізгоча струменьчыкам ртуці змяя па карцінах,</p>
<p>што ўпалі ў музеі.</p>
<p>Калі паміраюць планеты — застаюцца свінцовыя воды</p>
<p>І свісцячая песня пяскоў у расколінах скал.</p>
<p>Калі памірае каханне... Але каханне не памірае.</p>
<p>Яно вечна застаецца ў грудзях лікуючай тугою слоў,</p>
<p>Безнадзейным болем і ненатольнай пяшчотай,</p>
<p>Калі нічым не дапаможаш, хаця сэрца аб зоры разбі.</p>
<p>Плач дрыядай, рагачы сатанінскай няшчыраю</p>
<p>ўсмешкай,</p>
<p>Львом куртатым кроч, слізгай самаахвярным змеем</p>
<p>Або падлай няшчаснай валяйся на ворыве лёсу —</p>
<p>Ўсё дарэмна. Няма дапамогі. І смерці няма ў кахання.</p>
<p>Чалавек толькі смертны. Але калі дрэвы не помняць,</p>
<p>Гарады не помняць, не помняць нямыя планеты —</p>
<p>Сэрца помніць каханне і попелам стаўшы з агню.</p>
<p>Аб пушыстым снезе бясконца яно ўспамінае,</p>
<p>Аб слядах на снезе, аб любых заснежаных веях,</p>
<p>Аб журботнай усмешцы і аб горкіх, апошніх,</p>
<p>бязважкіх</p>
<p>Пацалунках у вочы, запясці і вуснаў ражкі...</p>
<p>Скрухай поўнае, ўспамінае мёртвае сэрца</p>
<p>І аб тым, чаго не было і не будзе болей ніколі:</p>
<p>Аб агні ачага, аб неадчэпных цёплых дзіцячых</p>
<p>далонях,</p>
<p>Аб жаданні пакласці жыццё за яе і з успоратым горлам</p>
<p>Прыпаўзці і падохнуць ля ног, уратаваных табой.</p>
<p>Не забываючы здохнуць. Усё помніць і мёртвае сэрца</p>
<p>І кружляе з крыкам перадсмяротнай і ўсё ж</p>
<p>бессмяротнай тугі</p>
<p>Над магіламі мёртвых багоў,</p>
<p>над журботным спакоем зрынутых дрэў.</p>
<p>Над жывёламі, кінутымі на раллі,</p>
<p>Над планетамі мёртвымі і гарадамі —</p>
<p>Бессмяротнаю каняй, што моліць аб кроплі вады.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>