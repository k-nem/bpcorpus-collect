<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Ekskavatar.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1957?; студзень 1957 -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Экскаватар -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Экскаватар</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Экскаватар, да дыназаўра падобны,</p>
<p>Паварочваўся ў яме ля манастыра,</p>
<p>Цэглу біў тупымі рагамі на лобе</p>
<p>І з акон выдзіраў павуцінне крат.</p>
<p>Выбіваў з-пад скляпенняў гнілыя мыліцы,</p>
<p>І абвальваў каменні, і цягнуў іх адзін,</p>
<p>І, бязвольна адвесіўшы ніжнюю сківіцу,</p>
<p>Жоўтым жвірам рыгаў у далоні машын.</p>
<p>І прабілася сонца на дно сутарэння,</p>
<p>Двух стагоддзяў цвіль асвятліўшы агнём:</p>
<p>Катакомбы, скляпы, мяшкі каменныя,</p>
<p>Косткі белыя, скутыя ланцугом.</p>
<p>Вы чакалі яго і чакаць стаміліся,</p>
<p>Вашы косткі чакалі і згнілі ў пылок,</p>
<p>А яно ўсё ж сышло, прыгожае, мілае.</p>
<p>Вы нямарна марнелі. Сонца сышло.</p>
<p>Трапяткое, гуляе па хвалях сініх,</p>
<p>Па зямлі беларускай, па светлых палях,</p>
<p>Па вясёлых вокнах, па белых будынках,</p>
<p>Вышываных кашулях, белых чубах.</p>
<p>І хлапец замурзаны, важны і строгі,</p>
<p>Коўш спыніў і прамовіў ціха і зло:</p>
<p>«Наварочалі вас тут як лёду, нябогі,</p>
<p>Трасца матары іхняй,— шкода нас не было».</p>
<p>І мінула доўгім векам хвіліна,</p>
<p>Пакуль зноў адчуў удары рагоў</p>
<p>Тухлы свет праваслаўнай подласці й свінства,</p>
<p>Свечак, пранцаў, ладану і ланцугоў.</p>
<p> </p>
<p><i>[1956 г.?]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>