<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Junactva_majo.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1964-1968? -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Юнацтва маё -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Юнацтва маё</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>О юнацтва маё! Як забуду цябе?</p>
<p>Alma mater</p>
<p>І догмы, навука і тлум...</p>
<p>«Píramús ét Thisbé...</p>
<p>Píramús ét Thisbé...</p>
<p>Píramús ét Thisbé...</p>
<p>iuvenum...»<sup><a href="#footnote-1">7</a></sup></p>
<p>Як забуду?</p>
<p>Завея акацый мяла</p>
<p>Квецень па вулках крывых.</p>
<p>Ты была, мая Цізба, была, была</p>
<p>Пажаданая больш за ўсіх.</p>
<p>Радасны боль, нясцерпны, як шкло</p>
<p>Між сэрцам маім і тваім...</p>
<p>І ніколі такога ні з кім не было</p>
<p>І не будзе ніколі ні з кім.</p>
<p> </p>
<p>І развёў нас не леў і не востры кінжал,</p>
<p>Не вакзалаў далёкіх агні,</p>
<p>А гады пакут і няшчырых пахвал,</p>
<p>Даносаў і брыдкай хлусні.</p>
<p>І ведаў наклёп, як сэрца крануць,</p>
<p>І нас аддзяліў сцяной,</p>
<p>І паверыла ты, і змяняла вясну</p>
<p>На шаўкі, што знасіла даўно.</p>
<p>Але сэрца не можа забыць пра замах,</p>
<p>Болем поўнае да краёў...</p>
<p>Будзь праклятым, юнацтва маё, ў вяках!</p>
<p>Будзь праклятым, юнацтва маё!</p>
<p>Будзь праклятым!..</p>
<p>Каштаны квітнелі вясной,</p>
<p>Хаваў нас бэзавы дым,</p>
<p>І былі мы з ёю — адно, адно</p>
<p>І ніколі не будзем адным.</p>
<p>Што ж, не плачу.</p>
<p>Паэзіі горды прыгон,</p>
<p>І радок, што сталлю звініць,—</p>
<p>Ўсё адкуў я на горне юнацтва майго,</p>
<p>На яго пакутным агні.</p>
<p>І праўды зніч, і подласці дым,</p>
<p>І сілу мужную жыць,</p>
<p>І тое, што веру ў сэрцы маім</p>
<p>Нават смерць не можа забіць.</p>
<p>І руку дагэтуль помніць рука.</p>
<p>Сэрца помніць шчасце баёў...</p>
<p>Блаславёна юнацтва маё ў вяках,</p>
<p>Блаславёна юнацтва маё.</p>
<div class="endnote-block">
<div class="footnote"><p><sup><a id="footnote-1">7</a></sup> Пірам і Цізба юнакамі (прыўкраснымі былі) — Авідый.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>