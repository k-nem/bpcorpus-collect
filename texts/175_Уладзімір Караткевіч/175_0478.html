<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Razmova_z_Kijeva-Piacerskim_slanom.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1958? -->
<!-- HEADER_FIELD FirstPublicationYear: 1958 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Размова з Кіева-Пячэрскім сланом -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Размова з Кіева-Пячэрскім сланом</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У асеннім прысмерку над Дняпром</p>
<p>Замігцеў агеньчык сляпы.</p>
<p>Ад дажджу пачарнеў небарака-дом</p>
<p>І дубоў магутных слупы.</p>
<p>Ад дажджоў стаў зялёным стары паркан,</p>
<p>Парадзела лісце садоў.</p>
<p>Пабяжы на поўдзень, Дняпро-рака,</p>
<p>Панясі прывітанне з вадой.</p>
<p>Прынясі яго ў горад юнацтва майго,</p>
<p>Дзе плылі тапаліныя дні,</p>
<p>Дзе чырвоныя паркі ля берагоў,</p>
<p>Дзе якраз запалілі агні.</p>
<p>Ў гэтым горадзе, дзе златабрамскі сквер</p>
<p>Зараз, пэўна, ад ветру пажоўк,</p>
<p>Ёсць любімы раён, што завецца «Пячэрск»,</p>
<p>Ёсць каштаны ў імжацы дажджоў.</p>
<p>Колькі я недакуркаў там раскідаў</p>
<p>У начны нечапаны снег,</p>
<p>Колькі раз пад вокнамі ноччу стаяў,</p>
<p>Каб пабачыць цень у акне.</p>
<p>Дом вар’ята-дойліда. Сотні хімер</p>
<p>Прымасціліся ля акон,</p>
<p>З брамы дзіўнай вартуе сонны Пячэрск</p>
<p>Недарэчны каменны слон.</p>
<p>Я прыйду і, як лепшаму другу свайму,</p>
<p>Калі выйду на Банкаўскай брук,</p>
<p>Доўгі хобат каменны пацісну яму,</p>
<p>Накармлю апельсінамі з рук.</p>
<p>«Любы слон, ты стаяў тут ночы і дні</p>
<p>Перад гэтай каменнай сцяной.</p>
<p>Раскажы мне, як тут жылі яны,</p>
<p>Ўсе сябры, што ў разлуцы са мной?»</p>
<p>Ты заўсёды бачыў іх вокан агні,</p>
<p>Ты глытаў іхніх комінаў дым.</p>
<p>Пойдзем вулкай, дзе тысячы навальніц</p>
<p>Праляцела над сэрцам маім.</p>
<p>Ты пабудзь гэту ноч, як калісьці, са мной,</p>
<p>Пакідай старую турму.</p>
<p>Асцярожна. Дай падтрымаю рукой,</p>
<p>Дай пад хобат цябе вазьму.</p>
<p>Мы дамо па Пячэрску вялікі крук,</p>
<p>Я мясціны табе пакажу,</p>
<p>Дзе калісьці кранаўся каханых рук,</p>
<p>Дзе хаваўся з ёй ад дажджу,</p>
<p>Дзе сімфоніі слухаў улетку з ёй,</p>
<p>Дзе закусваў у склепах начных,</p>
<p>Дзе бяссонным крокам, часінай начной,</p>
<p>Падазроных будзіў вартавых.</p>
<p>Цытадэльны завулак. Старыя дамы.</p>
<p>Ў небе зоры, як кроплі слёз.</p>
<p>Тут калісьці у верасні бачылі мы,</p>
<p>Як кацілася знічка з нябёс.</p>
<p>Я такога не бачыў яшчэ на вяку,</p>
<p>Я не бачыў такога ў жыцці:</p>
<p>Затуліла павекі, працягнула руку</p>
<p>І сказала: «Ляці ж! Ляці!»</p>
<p>І чамусьці як толькі сказала: «Ляці»—</p>
<p>Ліст кляновы ў сцюдзёнай расе,</p>
<p>Увесь чырвоны, лімонны і залаты</p>
<p>Ёй на пальцы, як мятлушак, сеў.</p>
<p>І яна падхапіла яго на ляту,—</p>
<p>Чуеш, сябра, чуеш, мой слон?—</p>
<p>І яна сказала, што гэта Арктур</p>
<p>Ёй зваліўся лістком у далонь.</p>
<p>Але вочы былі, як спынены спеў,</p>
<p>Як трывожнай ракі глыбіня...</p>
<p>Я быў вельмі дурны і не зразумеў,</p>
<p>Што за зорку чакала яна.</p>
<p>І прыйшла чарга невясёлым дням,</p>
<p>Ламі ле намі стала сцяна,</p>
<p>І не верыў ніхто, і не верыў я сам,</p>
<p>Што чакала зорку яна.</p>
<p>Тут, на сходах, што ад тэатра Франко</p>
<p>На любімы Пячэрск вядуць,</p>
<p>Я апошні раз махнуў ёй рукой</p>
<p>І ў начную знік каламуць.</p>
<p>Каб пасля зразумець, што на гэтай зямлі</p>
<p>Памяць дзён такіх берагуць,</p>
<p>Што куды б дарогі мяне ні вялі —</p>
<p>Я забыць яе не магу.</p>
<p>Колькі цяжкіх гадоў пайшло пад адхон,</p>
<p>Пад марознага ветру свіст,</p>
<p>Разумееш, мой сябра, мой любы слон,</p>
<p>Мне яна напісала ліст.</p>
<p>У сэрцы зноўку парасткі даўніх надзей</p>
<p>Пад вясеннім ветрам пяюць.</p>
<p>Можа, зоры ляцяць сапраўды да людзей?</p>
<p>Можа, я спаймаю сваю?</p>
<p>Мы раён абышлі з табою кругом.</p>
<p>Зноўку вулка твая і мая.</p>
<p>Ты, напэўна, ведаеш гэты дом?</p>
<p>І пад’езд, і акно, як маяк?</p>
<p>Перад ім гады замыкаюць круг</p>
<p>І спыняецца бег хвілін.</p>
<p>Ты прабач, прабач мне, мой любы друг,</p>
<p>Я далей пакрочу адзін.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>