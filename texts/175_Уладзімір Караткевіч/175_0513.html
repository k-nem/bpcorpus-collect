<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Taruskaja_vila.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 15.03.1968 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Таруская віла -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Таруская віла</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На спакойны і радасны дом над Акою</p>
<p>Нахіляюць зялёныя косы бярозы.</p>
<p>Ў буйным кветніку — ружы, што снегам бялеюць,</p>
<p>Чырванеюць пралітай крывёй і жаўцеюць, як здрада.</p>
<p>Ружы маняць, бо ў жніўні не падае снег,</p>
<p>А муры, зялёныя ад рэфлексаў</p>
<p>Сакавітай і чыстай садовай лістоты,</p>
<p>Як сярэдневяковы ізумруд маўрытанскі,</p>
<p>Адштурхнуць, абясшкодзяць вераломства і кроў.</p>
<p> </p>
<p>Я жыву ў гэтым доме, працягнуўшы</p>
<p>да светлага сонца далоні.</p>
<p>Мне тут чыста і ціха, вандроўнаму мараку,</p>
<p>Нават хмурнаю раніцай,</p>
<p>Калі чорны туман,</p>
<p>Як татарскія коннікі,</p>
<p>Пераплывае пустую Аку.</p>
<p>Кот пярэсты, спадчына Казакова</p>
<p>(Значна горшая за яго апавяданні),</p>
<p>Ноччу звонкай і цёмнай прыходзіць з гулянкі —</p>
<p>Нават трохі пазней, чым прыходжу я,—</p>
<p>Кабіясам лезе ў акно пакоя</p>
<p>І спачатку кладзецца на чамадане,</p>
<p>А пасля — якое шчасце! Яго не заўважылі! —</p>
<p>Лезе ў ложак, кладзецца на ногі і даўнюю песню</p>
<p>заводзіць</p>
<p>Пра цудоўныя хаты, дзе мучаюць дзеці яго.</p>
<p>О дыханне дзяцей!</p>
<p>Спакойнае, мірнае, соннае,</p>
<p>Як паўночнага ветру павеў,</p>
<p>Да якога цягну я руку...</p>
<p>Гэта чорны туман?</p>
<p>Або, можа, татарскія коннікі</p>
<p>З гор паўзуць</p>
<p>І плывуць праз пустую Аку?</p>
<p> </p>
<p>Тут найлепшая бабця на ўсім белым свеце,</p>
<p>З добрым даўнім імем, і бяссонніцай, і дабрынёй,</p>
<p>І унучка, найлепшая з добрых капрызніц,</p>
<p>А ўладар гэтай вілы — найлепшы з тэатральных</p>
<p>тыранаў...</p>
<p>Галаву прастралі перад ім — і ён усё роўна заўважыць,</p>
<p>Што скразнога дзеяння ў гэтым учынку няма.</p>
<p>Ён даводзіць мяне Станіслаўскім і Хемінгуэем,</p>
<p>Выклікаючы ціхую ярасць у сэрцы маім,</p>
<p>Бо не можа заўважыць, што геній, бязмерна мацнейшы</p>
<p>За вышэйпамянёных тытанаў, жыве ў яго доме</p>
<p>І стварае трагедыі пышнай сусветны шэдэўр.</p>
<p>Ўрэшце, бог з ім. Ён геній таксама. І ў слаўным</p>
<p>двухтысячным годзе</p>
<p>Восем дзірак нашчадкі ў знадворнай сцяне</p>
<p>прасвідруюць</p>
<p>І павесяць на вілу з пароскага мармуру дошкі,</p>
<p>Каб зявакі глядзелі на іх, як варона на палкае сонца,</p>
<p>Тупа дзюбу раскрыўшы...</p>
<p>Тут заўтра вялікае свята:</p>
<p>Сорак шэсць гадавін гаспадар па зямлі пахадзіў...</p>
<p>Па вяршынях і прорвах, на нашых няпэўных дарогах</p>
<p>Крочыць столькі гадоў — гэта трэба, як хочаце, ўмець.</p>
<p>Мойра, дай яму шчасце і сонца і палкі агонь неспакою,</p>
<p>Сотню вёснаў і восьмай карціны маёй ухваленне.</p>
<p>Назнарок не кажу я нічога пра пані,</p>
<p>Што дала гэтай віле імя і прытульнасць,</p>
<p>Што ўзрасціла рабіны і дрэвы і ружы,</p>
<p>Што аўсянаю кашаю корміць мяне.</p>
<p>Нездарма яе скульптары лепяць...</p>
<p>(Мяне яны вылепяць, пэўна.</p>
<p>Ў трыста год: без зубоў,</p>
<p>Без ідэй, без радкоў, без душы...)</p>
<p>Мікельанджэла,</p>
<p>Вакары,</p>
<p>Глебавы,</p>
<p>Бембелі,</p>
<p>Краўчанкі,</p>
<p>Бандарэнкі,</p>
<p>Кановы</p>
<p>І Яхмесы свету</p>
<p>Плюньце на геніяльна-вакхічную храпу маю,</p>
<p>І ваяйце жанчын</p>
<p>І яе,</p>
<p>Тарускую Неферціці</p>
<p>З яснай дзіўнай усмешкай,</p>
<p>З доўгай шыяй</p>
<p>І сапфірам занадта спакойных вачэй.</p>
<p> </p>
<p>Я сяджу за сталом,</p>
<p>І расчынены шыбы аконныя.</p>
<p>Ад Капелы дарожка</p>
<p>Лягла на цяжкую раку.</p>
<p>З процілеглага берага</p>
<p>Пасмы туманаў —</p>
<p>Татарскія коннікі —</p>
<p>З гор паўзуць на мяне</p>
<p>І плывуць праз начную Аку.</p>
<p> </p>
<p>Гэта ты іх паслала праз вёсны пагоняй за мною,</p>
<p>Каб яны узялі мяне зноў у крэпасці белай і чыстай,</p>
<p>Каб ізноў маю шыю абвіў смяротны аркан успамінаў,</p>
<p>Каб прывёў у хлусню мяне дымчаты хмарны табун.</p>
<p>Ты, дурнічка, усё скончана.</p>
<p>Тут ад бяроз над парканам</p>
<p>Да усмешкі, да спрэчкі — іначай усё і ясней...</p>
<p>Ўсё не так, як з табою, забытай даўно, непатрэбнай</p>
<p>Ні адценнямі слоў, ні вачыма, ні цеплынёй.</p>
<p> </p>
<p>Адмаўляюць чырвоныя ружы твой рот, а белыя —</p>
<p>зубы твае адмаўляюць,</p>
<p>Адмаўляюць пахучыя косы бярозы — твае валасы,</p>
<p>Адмаўляе Ака твае вочы.</p>
<p>Адмаўляюць лясы тваю слабасць,</p>
<p>Ветра шум адмаўляе далёкую музыку слоў.</p>
<p> </p>
<p>І няхай на хвіліну здаецца мне,</p>
<p>Што былога сады расцвітаюць,</p>
<p>Што над светам вясна затрубіла на срэбнай трубе,</p>
<p>Што мне нельга, што ў гэтым спакоі</p>
<p>Былое маё ажывае,</p>
<p>Што кахаю, кахаю,</p>
<p>Безнадзейна кахаю,</p>
<p>Па-вар’яцку,</p>
<p>Шалёна</p>
<p>Кахаю цябе.</p>
<p> </p>
<p>Ўсё адно. Я навал не хачу,</p>
<p>Каб рамонкі тапталі і золата доннікаў,</p>
<p>Толькі праўду люблю й чысціню</p>
<p>І адданую сябра руку,</p>
<p>І таму хай плывуць праз Аку</p>
<p>Туманоў тваіх дзікія коннікі,</p>
<p>Хай плывуць!</p>
<p>Не прайсці ім Аку.</p>
<p> </p>
<p>Разам з жартамі, песняй і сонечных зайчыкаў роем,</p>
<p>Разам з яснай усмешкай няўхільнага жніўня-касца</p>
<p>Мы стаім супраць раці тваёй,</p>
<p>Як малая і стойкая раць,</p>
<p>Што чакае</p>
<p>Ўтрапёнага бою,</p>
<p>Знае ўсё і стаіць з найвышэйшым спакоем.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p>Знае ўсё.</p>
<p>Але будзе стаяць.</p>
<p>Да канца.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>