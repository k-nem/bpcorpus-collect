<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Balada_pra_synou_Pitakosa.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1969? -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Балада пра сыноў Пітакоса -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Балада пра сыноў Пітакоса</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Арфей сканаў на змярканні,</p>
<p>Аддаўшы песні марам,</p>
<p>А ліру яго лесбіяне</p>
<p>Ўзялі і паклалі ў храм.</p>
<p>У капішчы Пасейдона</p>
<p>Між сонцам і золатам хваль</p>
<p>Паснулі навек між калонамі,</p>
<p>Знямелыя, шчасце і жаль.</p>
<p>Нямыя струны не зналі,</p>
<p>Што іхняй журбы сляза</p>
<p>Тыграў калісь прымушала</p>
<p>Ногі ў песні лізаць.</p>
<p>Што ў свет падземны, агідны</p>
<p>Песню прынёс Арфей</p>
<p>І вытаргнуў душы з Аіда,</p>
<p>Слёзы — з Плутонавых вей.</p>
<p>Што Цэрбер з трыма галавамі</p>
<p>Выраніў шэсць слязін,</p>
<p>Цэрбер, няўмольны, як камень,</p>
<p>Цэрбер, лютасці сын...</p>
<p>Сцякалі па струнах росы —</p>
<p>Слёзы душ, багоў і людзей...</p>
<p>І сын жраца Пітакоса</p>
<p>Прагна на ліру глядзеў.</p>
<p>Бо возьмеш яе — і ад бога</p>
<p>Сам станеш прарок і бог,</p>
<p>І тыгры абліжуць ногі,</p>
<p>І схіліцца свет да ног.</p>
<p>Нібы перад ангельскім клірам,</p>
<p>Галовы схіляць звяры...</p>
<p>І ўкраў ён з капішча ліру,</p>
<p>І ў лес уцёк на зары.</p>
<p>Нацяўшы срэбныя струны,</p>
<p>Лаўры паклаўшы ля ног,</p>
<p>Пачаў ён плесці карункі</p>
<p>Эпіліяў, од і эклог.</p>
<p>Пачуўшы Арфея ліру,</p>
<p>Прагнучы дзіўнай ігры,</p>
<p>З Атыкі, Спарты, Эпіра</p>
<p>На Лесбас плылі звяры.</p>
<p>Ліліся, схіліўшы галовы</p>
<p>І пашчы схаваўшы ў траве,—</p>
<p>Трагічна зламіўшы бровы,</p>
<p>Граў для іх чалавек.</p>
<p>Ў экстазе хмельным, прарочым</p>
<p>Вяшчаў ён волю багоў,</p>
<p>Спяваў, закаціўшы вочы,</p>
<p>І тыгры... з’елі яго.</p>
<p>.  .  .  .  .  .  .  .  .  .  .  .  .  .  .  .</p>
<p>Павольна мяняюцца людзі:</p>
<p>Бывае і сёння, што зноў</p>
<p>Сыны Пітакоса судзяць</p>
<p>Арфея слаўных сыноў.</p>
<p>І вы меркавалі, напэўна,</p>
<p>Што крыкам аглушыце свет,</p>
<p>Што вас пакахаюць царэўны</p>
<p>За ваш казліны фальцэт,</p>
<p>Што досыць адняць у нас пер’і,</p>
<p>Каб ахнуў захоплена час,</p>
<p>Што досыць купіць паперу</p>
<p>Таго ж гатунку, што ў нас.</p>
<p>Купляйце... Хопіць чырвонцаў...</p>
<p>Не хопіць — абчысціце храм...</p>
<p>А дзе ж вы купіце сонца,</p>
<p>Што ўсё-ткі належыць нам?</p>
<p>А хто вам падорыць, цвярозым,</p>
<p>Лобныя мукі начэй,</p>
<p>А дзе вы купіце слёзы</p>
<p>З Цэрберавых вачэй?</p>
<p>Прыйдуць адплатаіі за ўцехі,</p>
<p>За ваш нікчэмны спакой</p>
<p>Звяры забыцця і смеху,</p>
<p>Звяры пагарды людской.</p>
<p>Нашчадкі Арфея, досыць!</p>
<p>Не вам ісці на крадзёж.</p>
<p>Не трэба жрацам зайздросціць.</p>
<p>Вам дрэнна будзе — і ўсё ж</p>
<p>За грозную літасць лёсу,</p>
<p>За змей, што нас абплялі,</p>
<p>За шчасце не быць Пітакосам —</p>
<p>Цалуйце ногі зямлі.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>