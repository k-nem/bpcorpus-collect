<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Deman.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 13.03.1962 -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дэман -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Дэман</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Позняю ноччу з бяссілымі зорамі стылымі,</p>
<p>Калі ў глыбокіх дварах паміраюць вятры,—</p>
<p>Сеў на акно чалавек з кажановымі крыламі,</p>
<p>Месяц і зоры гусцеючым ценем закрыў.</p>
<p>Складваў і знову выпростваў ён крылы маўклівыя,</p>
<p>З іх вандраванняў міжзорных счышчаюць пыл.</p>
<p>Крылы як веер былі, як паніклыя косы алівы,</p>
<p>І як пагаслых ад стомы камет пацьмянелых снапы.</p>
<p>— Хто ты? — спытаў у яго.</p>
<p>— А нашто табе ведаць аб гэтым?</p>
<p>— Што ты?</p>
<p>— Я кветка і зорка. Пагоня і бег.</p>
<p>— Зараз адкуль?</p>
<p>— Я... забыўся на тыя планеты.</p>
<p>Дзе абпякаў мае крылы агонь, дзе завейваў іх снег.</p>
<p>— Што ты пабачыў?</p>
<p>— Тупых катаклізмаў раскаты,</p>
<p>Зло і пяшчоту, пажар і спакойны заліў.—</p>
<p>Ўсё гэта можна пабачыць на гэтай праклятай,</p>
<p>На блаславёнай, на сонечна-змрочнай зямлі.</p>
<p>— Што ты запомніў найбольш?</p>
<p>— Ледзяныя абшары свабоды,</p>
<p>Дзе сумнявацца даводзіцца ў сэнсе самога быцця,</p>
<p>І каля Альфы Цэнтаўры грыбы вадародныя,</p>
<p>А ў Магеланавай Хмары няпэўныя іскры жыцця.</p>
<p>Ёсць там планета, што Антызямлёй называюць,</p>
<p>Чорная прорва за ёю. І там, у здрадлівай імгле,</p>
<p>На двайніка твайго вораг з кінжалам чакае,</p>
<p>І з антыкуляй, што дрэмле у антыствале.</p>
<p>— Дэман мой, што ж не сабраў ты апошнія сілы,</p>
<p>Каб двайніку майму сніліся вершы, каханне, спакой?</p>
<p>— Але ж цябе на зямлі гэтай, дружа, таксама забілі</p>
<p>Слабай жаночай рукою, каханай рукой.</p>
<p>— Дух дасканалы занадта, ўсю горыч ты зведаў.</p>
<p>Што ж уратуе жыццё? Ратуй мяне, дружа, або</p>
<p>Вырві з мяне ледзяную самоту ўсяведання,</p>
<p>Дай мне няведанне простых і простых любоў.</p>
<p>Ўсё асляпленне кахання, эльбрусы яго і галгофы,</p>
<p>Люд, што гібее ў агні, сэрца, што гіне ў агні,—</p>
<p>На іх, вазьмі іх сабе разам з гэтымі строфамі,</p>
<p>Што разумеюць усё і нічога не могуць змяніць.</p>
<p>У чалавека ўначы ўсміхнуліся змрочныя вочы:</p>
<p>— Просіш аб чым? Пагасіць твой апошні маяк?</p>
<p>Хлусіш нашто? Ты ж не хочаш збавення, не хочаш.</p>
<p>Лепшаю песняй тваёй стала пакута твая.</p>
<p>Мужна ў цемру глядзі і трызні аб вечнай радзіме,</p>
<p>Трызні аб шары зямным і пакутвай далей і далей,</p>
<p>Пакуль не згасла зямля, пакуль чыстае неба ад дыму.</p>
<p>І пакуль гібель твая дрэмле ў нейчым ствале.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>