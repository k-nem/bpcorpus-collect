<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Dziaucyna_pad_dazdzom.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 20.04.1960 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дзяўчына пад дажджом -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Дзяўчына пад дажджом</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Над лесам, над садам дзікім</p>
<p>Дожджык забалбатаў,</p>
<p>І успыхнулі раптам гваздзікі</p>
<p>У нетрах абмытых траў.</p>
<p>Цёплыя кроплі скачуць</p>
<p>Па залацістай лазе;</p>
<p>Дожджык — «царэўна плача»,</p>
<p>Сонца ў кожнай слязе.</p>
<p>З нізкай цёплай адрыны,</p>
<p>Учуўшы ласкавы капёж,</p>
<p>Ў лёгкай сукенцы дзяўчына</p>
<p>Выбегла проста пад дождж.</p>
<p>Кроплі яе цалавалі</p>
<p>Палка, пяшчотна, да слёз,</p>
<p>Вусны дзяўчыны хапалі</p>
<p>Срэбра з ясных нябёс.</p>
<p>Дожджык зрабіў сваё цуда,</p>
<p>Ён абляпіў, як мог,</p>
<p>Плечы, маленькія грудзі,</p>
<p>Гнуткія лініі ног.</p>
<p>Бэзам з садоў павявала,</p>
<p>Вечна хацелася жыць.</p>
<p>Дзяўчына ад шчасця спявала.</p>
<p>.  .  .  .  .  .  .  .  .  .  .  .  .  .  .  .  .  .</p>
<p>Стронцый быў у дажджы.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>