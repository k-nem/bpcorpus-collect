<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Latajucy_duran.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 03.07.1960 -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Лятаючы дурань -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Лятаючы дурань</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ў парку, пад ліхтарамі</p>
<p>Клічуць агні да вітрын:</p>
<p>«Палёт дагары нагамі!</p>
<p>Тры рублі за дзесяць хвілін».</p>
<p> </p>
<p>Прывязаныя як трэба,</p>
<p>Пад крыкі дзяўчат і друзей</p>
<p>Людзі ў чорнае неба</p>
<p>Лятуць па стромай дузе.</p>
<p> </p>
<p>Штодзённа ў змроку пахмурным,</p>
<p>Звысок аглядаючы свет,</p>
<p>Ў касу прыходзіць дурань,</p>
<p>Важна купляе білет.</p>
<p> </p>
<p>І выкладае паважна</p>
<p>Схоўшчыку ў мяккі кулак</p>
<p>Грошы ў тугім бумажніку,</p>
<p>Пропуск і партабак.</p>
<p> </p>
<p>І выкладае ў прыдачу</p>
<p>Дзесяць ключоў да ўсяго:</p>
<p>Ключ ад машыны, ад дачы,</p>
<p>Ключ ад сэрца свайго.</p>
<p> </p>
<p>З годна падціснутым ротам</p>
<p>Ў неба ўзлятае цень.</p>
<p>Дзесяць мінут палёту:</p>
<p>Хопіць на цэлы дзень.</p>
<p> </p>
<p>Ў зорным касмічным пыле</p>
<p>Боўтае пяткамі ён,</p>
<p>І за спіной, як крылы,</p>
<p>Драпавы палітон.</p>
<p> </p>
<p>Па-над зіхоткім і хмурым</p>
<p>Горадам дзіўнай красы</p>
<p>Горды лятаючы дурань</p>
<p>Проста ў хмарах вісіць.</p>
<p> </p>
<p><i>З ліпеня 1960 г. Орша</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>