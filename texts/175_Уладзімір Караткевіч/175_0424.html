<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Na_pacatku_daroh.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1957? -->
<!-- HEADER_FIELD FirstPublicationYear: 1958 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На пачатку дарог -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>На пачатку дарог</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Жанчыны сечкамі таўкуць бадзёра,</p>
<p>Як быццам спора выбіваюць такт</p>
<p>Для нейкай небывала хуткай полькі.</p>
<p>Ў распараныя глоткі цёмных бочак</p>
<p>Плыве капуста белаю гарой.</p>
<p>Яе засыплюць соллю з чорным кмінам</p>
<p>І зоркамі чырвонай смачнай морквы,</p>
<p>Там-сям антонаўку для духу кінуць</p>
<p>І зноўку пачынаюць дружна стукаць.</p>
<p>Пачатак лістапада.</p>
<p>Ноч глухая</p>
<p>Ляжыць за вокнамі самотнай хаты,</p>
<p>І плачацца на горкую нядолю</p>
<p>За мокрым шклом раздзеты чорны сад.</p>
<p>Бязмежная пустэча за акном.</p>
<p>Халодныя ад дожджыкаў вяргіні,</p>
<p>Халоднае ад кропляў дажджавых</p>
<p>Сумуе яблыка на голым дрэве:</p>
<p>Забылі.</p>
<p>А ў хаце добра, цёпла,</p>
<p>Ля комінка прыжмурылася котка,</p>
<p>Газніца цьмяна свеціць на шынкоўні:</p>
<p>Жанчыны тут сышліся «талакою»</p>
<p>Дапамагчы нашаткаваць капусты,</p>
<p>А каб казаць па праўдзе, паспяваць,</p>
<p>Пажартаваць, забыўшы ноч і цемру,</p>
<p>Гарэлкі выпіць пасля працы лёгкай</p>
<p>І пачасаць нязлосна языкі.</p>
<p>Якая ноч!</p>
<p>Як непрытульна тым,</p>
<p>Хто ў гэту ноч ідзе у шлях далёкі</p>
<p>Пад зімны дождж, на лужыны рабыя,</p>
<p>Ад залатых агеньчыкаў прытульных...</p>
<p>О, як спяваюць! Вуха у дзіцёнка,</p>
<p>Які на зэдліку сядзіць ля печкі,</p>
<p>Упершыню жадобна ловіць гукі,</p>
<p>Упершыню ў жыцці. Чатыры леты</p>
<p>Прабеглі над бяляваю галоўкай,</p>
<p>Якая, быццам спелы адуванчык,</p>
<p>Качаецца пад ветрам вольных песень.</p>
<p>Ён шмат чаго яшчэ не разумее:</p>
<p>Чаму жаўнер паслаў дзяўчыне хустку,</p>
<p>Чаму не поўна рэчанька, чаму</p>
<p>Андрэеўна нажом сябе забіла,</p>
<p>Калі магла яна забіць султана?</p>
<p>Чаму плакун-трава зямлю ўкрывае?</p>
<p>Але нічога, гукі гэтых песень</p>
<p>Навекі застануцца жыць у сэрцы,</p>
<p>Як словы першых кніжак дарагіх.</p>
<p>Ён можа ўжо чытаць; занадта рана.</p>
<p>Вось кніжкі гэтыя ля тоўстых ножак:</p>
<p>«Савось-распуснік», «Пра сабаку Бума»,</p>
<p>«Пра пана-жываглота», «Вярнідуб»,</p>
<p>Старая чытанка ў пажоўклых корках</p>
<p>І казкі, казкі, казкі Беларусі,</p>
<p>Трапёткія, як першыя пралескі,</p>
<p>Пякучыя, як гнеўная маланка,</p>
<p>Загадкавыя, як агонь у лесе,</p>
<p>Багатыя, як жнівень залаты.</p>
<p>Калі ж ад літар адарвуцца вочы,</p>
<p>Ён бачыць белазубы рот Паўліны,</p>
<p>Вясёлай цёткі. Як яна жартуе!</p>
<p>Дарослым будзе ён чытаць Купалу,</p>
<p>І замест юнай, з’едлівай Паўлінкі</p>
<p>Паўстане гэты сталы добры твар:</p>
<p>Падобныя яны з іх весялосцю,</p>
<p>З іх голасам, з іх прыгажосцю яснай,</p>
<p>З іх шчырай беларускаю душой...</p>
<p>Але хутчэй, хутчэй ізноў да кніжак,</p>
<p>Бо доўга на дзяўчат глядзець не можна,</p>
<p>Яны дзівачкі: ледзь спаймаюць позірк —</p>
<p>Адразу падбягуць, ў ахапак возьмуць</p>
<p>І пачынаюць ціскаць да грудзей.</p>
<p>(О, каб дзіцяці год на дваццаць болей!</p>
<p>Наўрад ці асабліва б ён цураўся!)</p>
<p>А так ён тоўсты, пульхны, апетытны,</p>
<p>Яго цалуюць, ціскаюць, кусаюць,</p>
<p>Смяюцца неяк дзіўна, чырванеюць.</p>
<p>Авой! Якія моцныя абдоймы,</p>
<p>Як цёпла дыхаюць тугія грудзі!</p>
<p>Нядобра гэта ўсё! І асабліва</p>
<p>Настырная чарнявая Анежка.</p>
<p>Ну так і лезе. А ў вачах такое,</p>
<p>Што сумна робіцца і неспакойна,</p>
<p>Чаго цалуе?! Хлапчуку здаецца,</p>
<p>Што хлопец той, цыбаты і няўдалы,</p>
<p>Васіль, што у кутку сядзіць маўкліва,</p>
<p>Ахвотна б з ім на месца памяняўся.</p>
<p>Аднойчы ў прастаце сваёй душэўнай</p>
<p>Ён гэта Васілю прапанаваў</p>
<p>І быў здзіўлёны, што вакол рагочуць.</p>
<p>Як добра Васілю! Яго не носяць,</p>
<p>Ён можа ля дзвярэй сядзець спакойна</p>
<p>І хрумстаць белыя тугія храпкі.</p>
<p>Ах, храпкі, храпкі! Ах, салодкі сок!</p>
<p>Як будзе ён дарослым — неадменна</p>
<p>Заўсёды будзе іх дасхочу хрумстаць,</p>
<p>А так, чамусьці, многа не даюць.</p>
<p>Глухая ноч слязіцца за акенцам.</p>
<p>Газніца. Ў печцы жоўтыя салдаты</p>
<p>Страляюць гулка і заўзята лезуць</p>
<p>На штурм драўлянай крэпасці. Утульна.</p>
<p>Вуркоча котка. Казкі набягаюць.</p>
<p>І зноў цячэ, цячэ, як рэчка, песня,</p>
<p>Плыве ў душу, у сэрца хлапчука,</p>
<p>І ён яе ніколі не забудзе.</p>
<p>Хто будзе ён? Кім стане у жыцці?</p>
<p>Не ведаю яшчэ, бо гэты хлопчык,—</p>
<p>То быў я сам.</p>
<p>І ветразем надзейным</p>
<p>На ўсё жыццё мне засталася песня.</p>
<p>Дапамажы мне, песня, ў лютых хвалях,</p>
<p>Ў затоцы ціхай, дзе вада цвіце,</p>
<p>Нясі мяне у мора. Я чакаю.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>