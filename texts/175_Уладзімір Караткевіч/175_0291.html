<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Bielaviezski_alen.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 09.05.1963 -->
<!-- HEADER_FIELD FirstPublicationYear: 1964 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Белавежскі алень -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Белавежскі алень</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Ул. і 3. Калеснікам</i></p>
<p> </p>
<p>За спакоем тваім сонца майскае радасна сочыць,</p>
<p>Над табою ў блакіце бязмежных лясоў палавень...</p>
<p>Дык чаму ж у тузе твае мудрыя сумныя вочы,</p>
<p>Белавежскі алень?</p>
<p>І адказваюць вочы, рахманыя, поўныя жалю:</p>
<p>— Як схаваць мне тугу, і пакорлівасць лёсу, і жах,</p>
<p>Калі тысячы год маіх продкаў падступна хапалі,</p>
<p>Калі сто пакаленняў канчалі жыццё на зубах?</p>
<p>Я ляжу ля кармушкі. Лагодны і радасны ранак</p>
<p>Сотні сонечных зайчыкаў сыпануў мне на бок.</p>
<p>Але сню я бязлітасны пошчак крывавых маланак</p>
<p>І — ў зеніце прыпынены — мой апошні скачок.</p>
<p>І ў вачах маіх, чорных персідскіх,</p>
<p>тужліва-бяздонных,</p>
<p>Ёсць вышэйшая мудрасць пяшчотных і ўпартых</p>
<p>істот,</p>
<p>Бо на гэтай няладнай зямлі мы ратуем ад вечнага</p>
<p>скону</p>
<p>І ўратуем наш добры, трывалы і моцны народ.</p>
<p>Ён ідзе да мяне і да друга, як сцішаны вецер,</p>
<p>Галаву падстаўляе, спадзяецца, што сэрца кране:</p>
<p>«Вы мяне не зачэпіце? Вы мяне зберажэце?</p>
<p>Пашкадуйце мяне!</p>
<p>Калі ласка...</p>
<p>Пашкадуйце мяне...»</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>