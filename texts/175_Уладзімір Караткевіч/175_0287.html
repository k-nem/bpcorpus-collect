<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Backava_serca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1960? -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Бацькава сэрца -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Бацькава сэрца</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>                    (Паэма)</i></p>
<p>Ён пахмуры, ён ціхі, ён вечна маўклівы,</p>
<p>Ён занадта пяшчотны з жонкай сваёй,</p>
<p>Хоць даўно зараслі варонкі на грывах</p>
<p>Беларускай адвечнай плакун-травой.</p>
<p>Зараслі варонкі плакун-травою,</p>
<p>Але сніць ён упарта даўнія сны...</p>
<p>.  .  .  .  .  .  .  .  .  .  .  .  .  .  .  .</p>
<p>«Фоке-вульфы» равуць над балотнай зямлёю.</p>
<p>Надыходзіць другое лета вайны.</p>
<p>Партызанскі разгром. Адступаюць атрады.</p>
<p>Асвятляюць вёскі пажарамі шлях.</p>
<p>Ён вядзе ў дрыгву. Мядзяныя гáды</p>
<p>Адпаўзаюць з-пад ног у густых сітнягах.</p>
<p>Малады камандзір асцярожна, старанна</p>
<p>Па дрыгве на выспу атрад вядзе.</p>
<p>У яго пад рукой дзвесце шэсць партызанаў</p>
<p>І дзве тысячы трыста мірных людзей.</p>
<p>Мох. Багун. Непрыкметныя кветкі дурніцы.</p>
<p>Дрыгвяная руда нацякае ў сляды.</p>
<p>За спіною зямныя б’юць бліскавіцы</p>
<p>І ўздымаюць фантаны бруднай вады.</p>
<p>«Елянецкая выспа, ты дай ім надзею,</p>
<p>Дай спакой. Напаі крынічнай вадой.</p>
<p>Хай галіны на хвоях ад куль парадзеюць.</p>
<p>Ты ж зацягнеш раны жывіцай сваёй.</p>
<p>Чалавечыя раны цяжэй зажываюць.</p>
<p>Зберажы людзей. Ад болю маўчы.</p>
<p>Дзеля гэтых дзяцей яны адступаюць.</p>
<p>Дай ім сховішча. Раны дай залячыць».</p>
<p>Елянецкая выспа з уздыхам сказала:</p>
<p>«Я цябе памятаю, Карповіч Ян,</p>
<p>Я схаваю вас, як продкаў хавала,</p>
<p>Ад палону, ад ганьбы, ад смерці, ад ран.</p>
<p>Спачывайце спакойна. Не пройдзе вораг.</p>
<p>Развяду рукамі вашу бяду.</p>
<p>А балот вакол — неабсяжнае мора,</p>
<p>І шляхі да мяне пад тванню вядуць».</p>
<p>Людзі выйшлі, урэшце, на цвёрдую глебу.</p>
<p>За спіной замаўкае голас гармат.</p>
<p>Хтось жаваў скарынку чэрствага хлеба,</p>
<p>Хтось кашуляю абціраў аўтамат.</p>
<p>Заварыўшы галін маладой маліны,</p>
<p>Камандзір жанчыне прынёс кацялок:</p>
<p>«Чай духмяны, смачны. Напіся, Сабіна.</p>
<p>Абышлося ўсё. Жывыя, сынок.</p>
<p>Вось нягоднік бяззубы. Смяецца, ты бачыш?</p>
<p>Знаеш, жонка, ніяк не магу ўявіць,</p>
<p>Што пайду з ім калісьці ў лазню гарачую,</p>
<p>Навучу, як трэба вуды жывіць,</p>
<p>І што будзем дурэць з ім калісьці на сене,</p>
<p>І што будзе са школы прыносіць «калы»...</p>
<p>А пасля... пасля ён, вядома, ажэніцца.</p>
<p>Ён ажэніцца... смешны, бяззубы, малы.</p>
<p>І не бойся. Вакол разышліся цені.</p>
<p>Не над намі будуць крычаць груганы.</p>
<p>Мы схаваліся, зніклі, як голка ў сене,</p>
<p>І ніколі слядоў не знойдуць яны».</p>
<p>Памыліўся Ян. Атрад пільнавалі.</p>
<p>Роўна тыдзень мінуў, калі хлопцаў трох</p>
<p>На балотным беразе абстралялі</p>
<p>І звалілі мёртвымі ў рыжы мох.</p>
<p>І чужыя, нахабныя, слізкія твары</p>
<p>Іх укрылі дзяругай, паклалі на воз</p>
<p>І павезлі па вёсках, па чорных пажарышчах</p>
<p>Каля чорных абвугленых мёртвых бяроз.</p>
<p>І сцягнулі за ногі з воза без жалю,</p>
<p>Не трымаўшы буяную галаву,</p>
<p>І чубы, як бялявы кавыль, падмяталі</p>
<p>Перад ганкам штаба сухую траву.</p>
<p>У штабах машынкі, як кулямёты,</p>
<p>Стракаталі цэлую ноч навылёт:</p>
<p>«Ачапленне пасіліць вакол балота...</p>
<p>Накіруйце да Гейнца сапёрны ўзвод...</p>
<p>Дальнабойныя падцягнуць да лагчыны...</p>
<p>З лётнай часткай сувязь трэба ўзмацніць...»</p>
<p>Махавік жахлівай ваеннай машыны</p>
<p>Закруціўся павольна, каб мяць і крышыць.</p>
<p> </p>
<p>Гэты час быў нядобры, вельмі нядобры,</p>
<p>На людзей палявалі вучоныя псы,</p>
<p>На зямлі беларускай ад Оршы да Кобрына</p>
<p>Дзень і ноч, дзень і ноч палалі лясы.</p>
<p>У адказ аўтаматы з-за хвой стралялі,</p>
<p>І ад жыта дымная хмара плыла.</p>
<p>Дзеці ў пушчах начных спакойна гулялі</p>
<p>І пужліва сціхалі на вулках сяла.</p>
<p> </p>
<p>А на выспе залечвалі цяжкія раны,</p>
<p>Гадавалі дзяцей, рыхтавалі паход</p>
<p>І чакалі, чакалі трох партызанаў,</p>
<p>Што ніколі не прыйдуць з далёкіх балот.</p>
<p>І аднойчы над мрэючымі барамі,</p>
<p>Над абшарамі вострых балотных траў</p>
<p>У бясхмарным небе з’явілася «рама»,</p>
<p>І Янук зразумеў, што канец настаў.</p>
<p>Зараўла артылерыя — з недалётам.</p>
<p>Сітнягамі папоўз удушлівы дым.</p>
<p>З громам падала сталь на кілім балота</p>
<p>І рабіла новыя вокны ў ім.</p>
<p>У новых вокнах з чорнай вады гарачай,</p>
<p>Што бурліла газам з апошніх сіл,</p>
<p>У цёмнай бронзе лускі, што сонца не бачыла,</p>
<p>Выплывалі аглушаныя карасі.</p>
<p>У гадзюк халоднае падала сэрца,</p>
<p>Як імчаў над імі свідруючы жах.</p>
<p>Вадзяныя курачкі беглі ад смерці</p>
<p>На сваіх зялёных, доўгіх нагах.</p>
<p>Хто, чаму іх карае — не разумелі</p>
<p>І хавалі галовы свае пад крыло.</p>
<p> </p>
<p>Цішыня раптоўна ўпала знямелая.</p>
<p>Не ўзялі гарматы бясконцых балот.</p>
<p>Перад вечарам проста над галавою,</p>
<p>Ў ціхім небе, дзе цьмянае сонца вісіць,</p>
<p>Над трывожнай, закуранай дымам дрыгвою</p>
<p>«Фоке-вульфы» натужліва сталі басіць.</p>
<p>Вымпел кінулі ў цемры з апошнім налётам,</p>
<p>І зямля скаланулася ў чорнай журбе.</p>
<p>«Заўтра мы вас змяшаем з брудам балота.</p>
<p>Вайсрутэнія, здайся.</p>
<p>Канец табе».</p>
<p>Ян сказаў:</p>
<p>«Нам трэба хутчэй збірацца.</p>
<p>Выспа будзе пустою ў ранішні час.</p>
<p>Нас тры тысячы. Хочам мы жыць і змагацца.</p>
<p>Мы прарвёмся. Ёсць іншая сцежка ў нас».</p>
<p>Людзі хутка збіраліся. Над галавою</p>
<p>Дуб, расколаты бомбай, тужліва рыпеў.</p>
<p>Восем вёрст ім трэба прайсці дрыгвою.</p>
<p>Летам ноч карацей, чым гівала спеў.</p>
<p>Шлях адзін: па пояс у твані зялёнай.</p>
<p>Асака рэжа твар, як лязом мяча,</p>
<p>Па баках уздыхае дрыгва бяздонная.</p>
<p>Нават дзеці маўчаць. Нават дзеці маўчаць.</p>
<p>І дрыгва падпірае над самыя грудзі,</p>
<p>Калі трапіцца нейкі дурны раўчук.</p>
<p>Са сцяжынкі сарваўшыся, тонуць людзі</p>
<p>І маўчаць, каб вораг іх не пачуў.</p>
<p>«Не ўзыходзь, Венера, над ціхімі рэкамі,</p>
<p>Над спакойнай цемрай балот начных.</p>
<p>Будзь кахання зоркаю, як спрадвеку,</p>
<p>А не зоркай смерці для дзетак тваіх.</p>
<p>Бач, ідуць яны ў золкім начным тумане</p>
<p>І нясуць на руках праз цемру і дым</p>
<p>Ўсіх дзяцей, што народжаны цёплым каханнем</p>
<p>Пад адвечным, пяшчотным святлом тваім.</p>
<p>Не ўзышла. О любая, дзякуй ад сэрца.</p>
<p>Вось і суша, цвёрдая, як асфальт.</p>
<p>Мы дайшлі, мы пазбеглі ганьбы і смерці».</p>
<p>— Хальт!</p>
<p>Прагна слухаюць. Ціша. Глухая. Дзікая...</p>
<p>Вартавы адганяў баязлівасць і сон.</p>
<p>Дзякуй шчырае, што папярэдзіў крыкам,</p>
<p>А іначай нарваліся б на заслон.</p>
<p>І упалі людзі на глебу ўзрытую,</p>
<p>Па глыбокім яры, па хмызах густых</p>
<p>З лесавым, адвечным, звярыным спрытам</p>
<p>Папаўзлі, як яшчаркі, праз пасты.</p>
<p>Над адхонамі вогнішчы зырка палаюць...</p>
<p>Чутна мова... Смех цішыню скалануў...</p>
<p>А яны адзін па адным прапаўзаюць,</p>
<p>Пасадзіўшы маўклівых дзяцей на спіну.</p>
<p>Цішыня заснула ў галінах сасонак,</p>
<p>Цішыня разлілася па берагах.</p>
<p>І раптоўна заплакаў Янаў дзіцёнак:</p>
<p>— Куга! Куга!</p>
<p>Ён крычаў, ён скардзіўся горка на голад,</p>
<p>Бо пустыя грудзі ў маці былі.</p>
<p>Вусны маці зводзіў пранізлівы холад,</p>
<p>І яны калыханку вялі і вялі.</p>
<p>А дзіцёнак крычыць прарэзліва, тонка.</p>
<p>І зайшлося сэрца у многіх людзей.</p>
<p>І Карповіч сказаў: «Дай мне сына, жонка».</p>
<p>І прыціснуў пад курткаю да грудзей.</p>
<p>Ён заціснуў рот неразумнаму сыну,</p>
<p>Ён далонню гладзіў дрыжачы задок:</p>
<p>«Памаўчы, памаўчы, памаўчы хвіліну,</p>
<p>А пасля крычы колькі хочаш, сынок».</p>
<p>Вартавы прытаптаў недакурак абцасам</p>
<p>І спытаў трывожна: «Ты чуеш плач?</p>
<p>Што такое, Курт, не ведаеш часам?</p>
<p>А другі адказаў: «Der Uhu — пугач».</p>
<p>Пяць хвілін стаялі яны над адхонам.</p>
<p>Панавалі ў лесе маўчанне і сон.</p>
<p>Дзякуй богу, маўчыць, ён маўчыць, дзіцёнак.</p>
<p>Дзякуй богу, спакойны, спакойны ён.</p>
<p>А калі адышліся прэч вартавыя,—</p>
<p>Стала чутна, як сэрца ў грудзях звініць.</p>
<p>Папаўзлі... І ўздыхнулі нетры лясныя.</p>
<p>І у тыле нямецкія згаслі агні.</p>
<p>І адкрыўся бор, вясёлы, шырокі,</p>
<p>У карчах, ручаінах, мяккіх імхах.</p>
<p>Ян ішоў паперадзе цвёрдым крокам.</p>
<p>Сын ціхутка ляжаў у яго на руках.</p>
<p>Бацька сеў з малым пад сухою бярозай</p>
<p>І яго з суровай пяшчотай абняў...</p>
<p>З дрэў спадала раса, як дзявочыя слёзы,</p>
<p>Высыхаючы з першай усмешкаю дня.</p>
<p>Калі нехта прынёс яму лусту хлеба,</p>
<p>Ян адсунуў хлеб і сказаў:</p>
<p>«Забяры.</p>
<p>Адыдзі, яму нічога не трэба...</p>
<p>Надта... доўгай была... хвіліна ў яры...»</p>
<p>І канец.</p>
<p>Да бацькі вярнуліся сілы.</p>
<p>Два гады ён з атрадам па пушчах кружыў...</p>
<p>На зямлі стала болей адной магілай.</p>
<p>На зямлі засталіся тры тысячы жыць.</p>
<p> </p>
<p>Калі штосьці адмовіць уладу смерці,</p>
<p>Калі штосьці радасць зямлі ажывіць,</p>
<p>То, напэўна, сэрца, бацькава сэрца,</p>
<p>Што абвуглена ў горне вялікай любві.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>