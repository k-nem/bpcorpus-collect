<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Idylija_u_duchu_Vato.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD Edition: Караткевіч У. Збор твораў: У 8 т. Т. 2. Аповесці, апавяданні, казкі.-Мн.: Маст. літ., 1988.- с. 245-260 -->
<!-- HEADER_FIELD FirstPublicationYear: 1961 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1988 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Ідылія ў духу Вато -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Ідылія ў духу Вато</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<div class="EPIGRAPH">
<p>Прыгожы парк, які любіў Вато...</p>
<p><i>М. Багдановіч</i></p>
<p>Кіпяць жаданні. І няма жаданняў:</p>
<p>Як вогнішча пад восеньскім дажджом.</p>
<p><i>М. Заранка</i></p>
</div>
<div class="CLEAR"></div>
<p> </p>
<p>Падала лісце.</p>
<p>Часам пад парывамі ветру лісты асыпаліся тысячамі,  і тады нават у паветры чуўся іх шолах. А потым вецер сціхаў і лісты пачыналі падаць па адным.</p>
<p>А зямля паміж дрэвамі шапацела звонка і настойліва; раптам нехта нябачны пачынаў пятляць па апалай лістоце, уздымаючы ў паветра чырвоныя, жоўтыя, зялёныя з лімоннымі пражылкамі лісты.</p>
<p>У гэты празрысты  кастрычніцкі дзень Архангельскае здавалася пакінутым, як дача з забітымі вокнамі.</p>
<p>Людзей не было. Была цішыня і закінутасць.</p>
<p>Маладая пара, якая сышла з аўтобуса, не спяшаючыся, увайшла ў парк.</p>
<p>— Што гэта ты з босай галавой? — быццам упершыню  заўважыўшы, сказала дзяўчына.</p>
<p>Ён  адмаўчаўся. Ішоў поруч з ёю вельмі прамы, глядзеў на свет халоднымі зеленаватымі вачыма. Светлыя бровы насуплены, вялікі рот сціснуты нават занадта характэрна.</p>
<p>Трохі пляскатым носам, жаўтавата-смуглай скурай, буйнай грывай каштанавых валасоў ён вельмі нагадваў льва. І  не таго льва, абавязак якога гойсаць па пустыні, а таго, якога аблыталі цянётамі і вось-вось унясуць у клетку.</p>
<p>Таму што на гэтым разумным твары быў дзіўны выраз насцярожанасці, чакання і яшчэ чагосьці.</p>
<p>Добры сэрцазнаўца сказаў бы, што гэта выраз заўсёднай і закаранелай тугі. А яна была птушка-весялушка, маленькая, разумненькая. Скура малочна-белая, валасы занадта жорсткія і цяжкія. Затое вочы былі дзівосныя: вялізарныя, чорныя, з глыбокім бляскам.</p>
<p>Гэтыя двое трымаліся занадта цёпла для брата і сястры, занадта разважна для каханкаў, занадта ўважліва для мужа і жонкі.</p>
<p>Яны апынуліся на ўнутраным двары зачыненага музея, дзе мармуровы Ахіл з манерна-адчайным тварам трымаў паміраючага Патрокла.</p>
<p>Яны не заўважылі гэтай манернасці і прынялі яе сур’ёзна. Як усім людзям, занадта перапоўненым  сабою, ім здавалася, што іншыя таксама адчуваюць глыбока і моцна. Нават самотная старая, што дрэмле ў шэзлонгу на тэрасе, нават гэты мармуровы Ахіл.</p>
<p>— Яго знявечылі. Ён зусім не Патрокл, а прыгонны,— сказала яна.</p>
<p>— Так,— згадзіўся ён,— гэты хлопец хацеў будаваць, а яго прымушалі аўсянку сабакам варыць.</p>
<p>— Што ты, ён музы*ка,— запярэчыла яна,— бачыш, якія пальцы. А наконт  аўсянкі твая праўда.</p>
<p>Яны ішлі суцэльным тунелем, які спускаўся ўніз, да грота. І  раптам яна з перарывістым уздыхам прыпала да яго.</p>
<p>— Любы,— сказала яна,— мы адны. Як добра!</p>
<p>І падалася да яго з закрытымі вачыма, уся пасур’ёзнеўшы тварам.</p>
<p>Ён цалаваў яе, спачатку стрымана, потым усё больш  моцна, усё больш  пяшчотна.</p>
<p>Прахожы з тоўстым партфелем у руках адарваў іх ад гэтага карыснага занятку. Прайшоў, пачырванеўшы патыліцай, пакруціў галавой.</p>
<p>— Ну і ну. Р-распусціўся народ.</p>
<p>Яна паглядзела яму ўслед і ціха сказала спадарожніку:</p>
<p>— У яго партфель з мамантавай скуры.</p>
<p>Спадарожнік засмяяўся. Абое пайшлі далей і хутка выйшлі на балюстраду. Безудзельна глядзелі на іх твары мармуровых багоў і герояў. Вільготна зелянеў пад нагамі партэр.</p>
<p>Вусны дзяўчыны раптам склаліся ў манерную ўсмешку:</p>
<p>— У мяне няма рэшпекту да такіх пагулянак. І супірант мой нешта маўклівы. Зусім, відаць, не кахае.</p>
<p>Ён,  здавалася, не чуў. І  яна зразумела: нешта не дазваляе яму жартаваць.</p>
<p>— Раскажы хаця, як твае справы. Шэсць... не, нават дзевяць год мы не бачыліся,— спытала яна.</p>
<p>— Так. З пяцьдзесят першага.</p>
<p>— І што ты робіш?</p>
<p>— Даганяю. Часу мала. Я і тады зрабіў памылку, што пайшоў ва універсітэт. Я ж любіў жывапіс больш за ўсё. А думаў, што будзе больш карысці.</p>
<p>— Чым займаўся гэтыя гады?</p>
<p>Ён  усміхнуўся:</p>
<p>— Жыццё вывучаў. Усялякае было. Спачатку на шахтах працаваў, потым... Ды гэта цябе не павінна цікавіць.</p>
<p>Твар яго перасмыкнуўся,  але дзяўчына, здавалася, не заўважыла.</p>
<p>— Мне дваццаць сем, а я амаль нічога не зрабіў. Зараз вось партрэт маці скончу, а потым ёсць у мяне задума. Гістарычная. Іван Вецер, здраджаны сябрам.</p>
<p>Яна ўважліва паглядзела на яго.</p>
<p>— Гэта ў паўстанні?</p>
<p>— Так. Разумееш, здорава павінна атрымацца. Пястрыцкі ў парчы і гэты, пасінелы на снягу. Ядловец такі, разумееш, дымчата-зялёны, неба цяжкае.</p>
<p>— Так,— сказала яна,— гэта было гістарычнае свінства: гарматы супраць бяззбройных...— правяла позіркам па голых мармуровых фігурах і неяк нават паспешліва сказала: — Брр, як ім холадна.</p>
<p>Абое збеглі па прыступках уніз, і тут, у алеі, каля грота Кацярыны, яна зноў прытулілася да яго.</p>
<p>— Пацалуй мяне.</p>
<p>— Не магу,— сказаў ён,— надта ўжо гэтая баба зайздросна глядзіць. Сурочыць, бадай што...</p>
<p>— Не жартуй.</p>
<p>— Ды я і не жартую. Проста небяспечна мне быць з табою. І табе... таксама.</p>
<p>Яна апусціла вочы ўніз. Лімонныя, барвяныя, іржава-чырвоныя лісты клёнаў стракатай мазаікай ляжалі на зямлі. Дзяўчына нагнулася і стала збіраць іх. Хлопец дапамагаў.</p>
<p>— Ты дзе спынілася?</p>
<p>— У сваякоў. Станцыя па Яраслаўскай дарозе.</p>
<p>— Ведала, што я тут?</p>
<p>— Нядаўна даведалася.</p>
<p>— Здзівілася?</p>
<p>— Не вельмі.</p>
<p>Хлопец працягнуў ёй велічэзны, зялёны, у пунсовых кропках ліст.</p>
<p>— Бачыш, прыгожы які... Ты развялася?</p>
<p>— З кім?</p>
<p>— З Барысам.</p>
<p>— Каб развесціся, трэба спачатку выйсці  замуж,— сказала яна.</p>
<p>— Гэта праўда.</p>
<p>Зноў пачуўся звонкі шолах у паветры. Яна прыўзняла бліскучыя вочы.</p>
<p>— Мінулае не забываецца. А наша было цудоўным. Ты не пісаў, я разумею, ты не мог. Але потым...</p>
<p>— Што потым?</p>
<p>— Потым, калі... боль прайшоў. Я даведалася, што яны ўзвялі на цябе паклёп, што гэта яны выжылі цябе з універсітэта, і не магла ім дараваць. Я так чакала, мне было так цяжка.</p>
<p>— Барыс не вінаваты,— сказаў ён,— гэта ўсё Толька, яго дружок. Падумаеш, вакцына супрацьчумная. Змагар. Дбайнік.</p>
<p>Дзяўчына здрыганулася:</p>
<p>— Гэта была вялізная подласць: наклеіць на цябе, такога добрага да людзей, той паршывы ярлык. Але ж ты памятаеш, які быў час? І я адхіснулася ад цябе, паверыла. Потым мне сказалі, што ты абразіў мяне, назваў дурніцай-энтузіясткай...</p>
<p>Хлопец сумна ўсміхнуўся:</p>
<p>— Потым бойка была. Борка  стукнуў мяне. І зусім нечакана...</p>
<p>— Ведаеш... гэта ж я вінавата. Гэта я сказала яму, што раней мужчыны ведалі, як ім дзейнічаць у такіх выпадках. Ён пайшоў неахвотна, ён вельмі любіў цябе.</p>
<p>— Цябе  ён любіў больш.</p>
<p>Яна не слухала яго:</p>
<p>— А потым Толька вырашыў зрабіць такое. А я не магла памагчы табе. Не знайшлося ў мяне сілы, каб памагчы табе, свайму ворагу, калі ўбачыла такую несправядлівасць.</p>
<p>— Добра,— сказаў ён.— Чаго там.</p>
<p>Насустрач сталі трапляцца хворыя з санаторыя на абрыве. І дзяўчына зноў — у які ўжо раз — заўважала, як спахмурнеў твар прыяцеля.</p>
<p>Ён заўважыў аднаго, высокага, натапыранага, сутулага. Высокі ішоў у самы канец алеі, да апошняга ўказальніка. Крокі даваліся яму цяжка, але, відаць, ён упарта хацеў узяць апошнюю, паўкіламетровую дыстанцыю, якая нібы адна толькі і аддзяляла яго ад выздараўлення. І  хлопец раптам узяў дзяўчыну пад руку і хуткімі крокамі павёў яе па алеі.</p>
<p>Хутчэй. Хутчэй. Усё хутчэй.</p>
<p>Яна ішла за ім і не разумела, што здарылася, прыціскаючы да высокіх грудзей ахапак вільготных пярэстых лісцяў.</p>
<p>Чалавек з санаторыя застаўся ўжо далёка ззаду, яны збеглі ўніз па адхоне, па забрукаванай цаглінамі сцежцы, узрытай і ўспучанай карэннямі таполяў, якія прагна прабіваліся да паветра, да жыцця.</p>
<p>Гэта быў ужо не бег, а палёт сярод чырвоных, быццам крывёю аблітых хмызнякоў. Галіны хвасталі іх па руках; двума каметнымі хвастамі ўзляталі за спіной у паветра жоўтыя і барвяныя лісты.</p>
<p>І  перад позіркам маладога чалавека ўстаў прывід мінулага: гон двух маладых, здаровых аленяў у нетрах асенняй пушчы. Галінастыя, закінутыя рогі аленя, белая «сурвэтка» яго сяброўкі.</p>
<p>Трубны аленяў крык. Далёкае рэха кахання.</p>
<p>Тады і ён паляваў. Нашто? Гэта ж вельмі страшна зверу: адчуваць недзе, за кожным кустом, невядомага стралка.</p>
<p>І ўсё ж ён бег, спачатку ўніз, пасля міма спортпляцоўкі, заваленай бронзавымі лістамі, пасля ўгору, па адхоне. І паступова ўсё больш акрыленым рабіўся яго твар. І  калі яны спыніліся зноў у алеі, яна, паглядзеўшы на гэтыя крылатыя бровы, на дрыжачыя ноздры, на моцныя, як кавальскі мех, грудзі, ціха сказала:</p>
<p>— Божа, каб жа ты і тады, на тых сходах, быў такі. Ты б іх усіх раскідаў. Ты б і мяне пераканаў...</p>
<p>— Я заўжды баяўся несправядлівасці, пасаваў перад ёю.</p>
<p>— Ведаю. Ты яршысты і злы. І вельмі добры і безабаронны. Я рада, што зноў з табою.</p>
<p>Яна павярнулася да маленькага бюста Пушкіна і кінула да падножжа калоны ахапак лапчастых лістоў, што адразу рассыпаліся веерам.</p>
<p>— Дзякуй табе.</p>
<p>Маленькая язычніца, яна быццам святкавала невядомы абрад. Ёй было ўсё адно, хто перад ёю. Ён даў ёй вочы спадарожніка, і яна была ўдзячна яму.</p>
<p>Мокрыя лісты пахнулі віном.</p>
<p>Хлопец сеў на кукішкі перад помнікам і прачытаў глыбока ўрэзаныя літары:</p>
<p> </p>
<div class="POETRY">
<p>Ты понял жизни цель, счастливый человек.</p>
<p>Для жизни ты живешь.</p>
</div>
<div class="CLEAR"></div>
<p> </p>
<p> </p>
<p>І  раптам засмяяўся — так шырока і шчыра, што яна здзівілася.</p>
<p>— А Юсупаў так і не заўважыў, што яго абсмяялі. Гэтага часта не заўважаюць.</p>
<p>Дрэвы былі нейкія ненатуральныя. Вільгаць прасякала іхнюю кару, і яны здаваліся чорнымі, абвугленымі ў полымі ўласнай лістоты.</p>
<p>— Глядзі,— сказала яна.</p>
<p>Каля самога партэра  было відаць некалькі дрэўцаў, лістота якіх была бледна-зялёнай, але сярод вогненнага індзейскага пажару астатніх дрэў здавалася слаба-блакітнай.</p>
<p>— Феі скачуць,— занурыла яна галаву,— метрэскі Пана. Ведаеш, я заўсёды адчуваю з імі крэўную сувязь. Быццам гэта мяне так...</p>
<p>І яна заспявала на матыў старога пастараля:</p>
<p> </p>
<div class="POETRY">
<p>Je vous embrasse bien tendrement<sup><a href="#footnote-1">1</a></sup>.</p>
</div>
<div class="CLEAR"></div>
<p> </p>
<p>Ён з пяшчотай, як на маленькую, глядзеў на яе.</p>
<p>— Намалюй гэта,— сказала яна.</p>
<p>— Ды гэта ж Вато. У горшым выпадку Сомаў... Можна і па-свойму. Ідзе алеяй такі селадон на чырвоных абцасах. Твар змаршчакаваты, прыязна-салодкі, бы ў арангутана. Адзін арап вядзе яго пад руку, другі ззаду нясе табакерку.</p>
<p>— Не трэба арапаў,— сказала яна,— няхай лепей дзве жывыя красуні. Арапам што! А гэтыя дзве бачылі, як на звычайнай, добрай зямлі чужое вырастала: чужыя тэатры, чужыя палацы, звычаі. Нядобрая,  чужая сіла. Страшна...</p>
<p>— Ну, я гэтыя дзіцячыя страхі перажыў,— усміхнуўся ён,— яшчэ тады, калі ты не ведала, што робіш.</p>
<p>Яны паснедалі ў бедным кафэ, пасля бясконца блукалі алеямі, моўчкі пасядзелі на лаўцы ў парадзелым садовым цяньку.</p>
<p>І яна сама потым не заўважыла, як перамагла, як, непрыкметна для яго, адвяла яго прэч ад людных алей.</p>
<p>Старая царква ўрасла ў зямлю, праваленыя ямы склепаў былі напалову занесены лістотай і смеццем.</p>
<p>А ўнізе трапятаў залатымі і зялёнымі манетамі ўвесь пранізаны касым сумным святлом бярозавы гай.</p>
<p>З Масквы-ракі павявала журботным грыбным халадком.</p>
<p>Яны спускаліся, несучы за нагамі цэлыя вадаспады, цэлыя лавіны лістоў. Над абрывам навісла выгнутая бяроза. І тут ён прачытаў у вачах дзяўчыны нешта такое, чаго нельга было не заўважыць.</p>
<p>Ён прыхіліў яе спіною да гэтага выгнутага дрэва, прыпаў  да яе, абняў, адчуваючы мускуламі пляча яе плечы, а рукамі — шурпата-атласную бярозавую кару.</p>
<p>Паварушыцца было нельга, бо яны  абавязкова ўпалі б. Ды ім і не хацелася варушыцца. Ён нахіліўся, пацалаваў яе ў прыадкрыты рот.</p>
<p>І амаль адразу закруціўся віхор, ускінуўся над абрывам чырвоны лісцяны смерч. Хлопец падхапіў яе на рукі, збег уніз.</p>
<p>Міліцыянер, які вечна трапляецца на вочы ў нязручны час і ў самых лепшых месцах, крыкнуў ім наўздагон:</p>
<p>— Не дазволена туды.</p>
<p>Куды там! Яны праімчаліся паўз яго, звярнулі, забарабанілі па мастках, якія ўрываліся ў ціхую затоку, што зелянела рэзкай асакой.</p>
<p>Сонца сядала, сплюшчанае, чырвонае, як апельсін. Кармінам узяліся грабеньчыкі шэрага зыбу там, па-за плёсам.</p>
<p>Плыў ценем на сонцы самотны рыбак, а яны не ведалі, што для людзей на беразе яны таксама толькі два цені, якія спляліся ў адно на фоне пунсовага дыска.</p>
<p>Яна пырснула яму ў твар вадой. Вада пахла рыбай. Дзяўчына кінулася ад яго прэч, як спуджаная лясная каза. У лёгкіх скачках. Амаль не дакранаючыся зямлі, толькі правяраючы, ці тут яна.</p>
<p>І ён гнаў яе, гнаў, захлынаючыся ветрам.</p>
<p>Валасы, што лятуць па ветры, і працягнутыя  рукі за імі.</p>
<p>Потым ён кудысьці знік. Яна азірнулася на бягу, яшчэ раз азірнулася расчараваная і стала.</p>
<p>Яго голас даляцеў зверху. Агромністае дрэва амаль лягло над вадой, звесіўшыся з нізкага абрыву. Ён стаяў на ім, недзе сярод галін, і, смеючыся, клікаў яе:</p>
<p>— Ну хадзі сюды. Хадзі ж. Не? Ну то я сам.</p>
<p>І лёгка збег па пахілай галіне, па якой забраўся туды.</p>
<p>Яна кінулася была бегчы, але адразу стала, таму што ўбачыла перад сабою топкае месца. Ён  не даў ёй апамятацца, падхапіў яе на рукі, у два скачкі перакрыў балацявіну, вынес  на сухі бераг і наблізіў да яе вачэй жорсткія, пірацкія вочы.</p>
<p>— Ну,— сказаў ён.</p>
<p>— Ну,— паўтарыла яна.</p>
<p>І  раптам, адразу за гэтым, яна пабачыла ў гэтых вачах спалох, глыбокі бязвыхадны, нават яшчэ большы, чым ля санаторыя. Хлопец апусціў яе на зямлю.</p>
<p>— Што з табой? Задыхаўся?</p>
<p>— Пачакай хвілінку,— глуха сказаў ён.</p>
<p>І,  пасля паўзы, зусім іншым голасам сказаў:</p>
<p>— Хадзем да аўтобуса. Там... лес па другі бок шашы.</p>
<p>І, быццам хацеў адвесці яе ад таго, што ледзь не здарылася, дадаў:</p>
<p>— Ён  не такі людны.</p>
<p>Надрэчная балюстрада была пустой. За роўняддзю ракі, за паплавамі з манашымі шапкамі стагоў, за сінімі хваёвымі лясамі палымнеў, барвавеў, разліваўся, прарочачы вецер, трывожны захад. Расплаўленае золата, вадкая барва ліліся на зямлю.</p>
<p>І  ў гэтай чырвані ўставалі дымныя, наскрозь залатыя і зіхатлівыя контуры нябачаных крамлёў.</p>
<p>Дзяўчына глянула на яго і ўбачыла твар,  заліты гэтым нетутэйшым святлом. І  ўспамін, упершыню за гэты дзень, нарадзіўся ў яе.</p>
<p>...Капліца  ў далёкім гарадку. Бронзавы  анёл, што высіцца над галовамі людзей. А пад  ім, проста на каменных плітах, раскладзена вогнішча. І адбіткі, дрыготкія, зменлівыя, заліваюць крывёй твар гэтага анёла, робяць яго жывым, пагрозлівым.</p>
<p>З  алтара рэзка пахне,— людзей не выпускаюць ужо некалькі дзён,— людзі сядзяць вакол апошняга  вогнішча, якое ім дазволілі раскласці. І адна з гэтай купкі паклала руку на галаву дзяўчынкі, на яе галаву, і добрым, бязмерна добрым голасам кажа:</p>
<p>— Мы з  табою доўга не пабачымся, донька. Але ты ведай, свае хутка знойдуць цябе. Радзіма цябе не забудзе. Памятай, ты з Расіі. Ты — савецкая. І  ў Крамлі ёсць чалавек, які цябе не пакіне.</p>
<p>А потым чыесьці рукі, што пахнуць шорсткім салдацкім сукном, нясуць яе, а здалёк даносяцца нахабныя, грубыя галасы:</p>
<p>«Мадонна, мадонна».</p>
<p>Яе не забылі.</p>
<p>Дагарае захад, і гэты, з такім самым тварам, трывожна глядзіць удалячынь.</p>
<p>«Пашкадуй мяне, злітуйся,— хацелася сказаць ёй, — распляці  мае косы. Вось я ўся тут, перад табой».</p>
<p>Але замест гэтага яна павольна пайшла па вузкіх у  прыцемку алеях. Ён ішоў за ёй, баючыся згубіць яе ў шэрай імгле.</p>
<p>І толькі каля сходаў тэрасы яна спынілася ля мармуровага льва, нахілілася над ім, глянула скоса на спадарожніка.</p>
<p>— Гэта ты,— сказала яна.</p>
<p>І  пацалавала каменную разумную морду.</p>
<p>Ён стаяў каля бялеючага ў змроку сфінкса.</p>
<p>— А гэта ты,— сказаў ён.</p>
<p>І яго рука з трапяткою пяшчотай пагладзіла мармуровую галаву.</p>
<p>Потым яны перасеклі шасэ і ўвайшлі ў гай. Холадна свяцілі ў імгле белыя, як дзявочыя рукі, ствалы бяроз.</p>
<p>Была ціша і спакой.</p>
<p>Ён бачыў, што яе вочы з чаканнем глядзяць на яго. Ён адчуваў, што так больш нельга, што яна выклікае яго на канчатковае рашэнне.</p>
<p>І ён рашуча сеў на пень.</p>
<p>— Слухай,— сказаў ён,— ты ведаеш, чаму я сёння пераганяў хворага?</p>
<p>— Не ведаю. Але ты быццам хацеў давесці нешта...</p>
<p>— І  не давёў.</p>
<p>— У чым справа? Ты сёння такі дзіўны. Ты не можаш мне дараваць мінулага? А я ж...</p>
<p>— Глупства,— сказаў ён,— ты проста  нічога не ведаеш. А між тым я скончаны чалавек. У мяне ангіна пекторыс. І незвычайна моцная.</p>
<p>— Што гэта? — спытала яна. У самых гуках гэтых слоў падалося ёй нешта пагражальнае.</p>
<p>— Гэта хвароба. Грудная жаба. Яна звычайна ў старых. Зрэдку-зрэдку ў маладых, якія не па сіле працавалі і шмат перанеслі... І мне такая радасць.— Ён памаўчаў, потым  дадаў: — Страшна. І  сам гіпнатызуеш сябе...</p>
<p>— Як гэта?</p>
<p>— Пакуль у кішэні лекі — прыпадкі радзейшыя. Але варта забыць іх дома і толькі прыгадаць, як страх,— і амаль заўсёды прыпадак... Часам у пакоі не хапае паветра. Хочацца выбіць вокны. Напэўна, гэта адна секунда, але здаецца — вякі.</p>
<p>— Родны мой,— яна апусцілася перад ім на калені,— гэта ўсё я вінаватая.</p>
<p>— Пры чым тут ты?</p>
<p>— Але ж я зараз зусім, зусім не тая.</p>
<p>— Не трэба,— сказаў ён.— Не думай, што я складаю лапкі. Я адчайна змагаюся, я вельмі, вельмі хачу жыць...</p>
<p>Ён  маўчаў, і дзяўчыне на хвіліну здалося, што твар яго свеціцца знутры нейкім дзіўным святлом.</p>
<p>— Я Тольку і іншым гэтага дня ў Архангельскім не дарую,— сказаў ён.</p>
<p>— Але ты забываеш, што я з табою... Я ж кахаю цябе.</p>
<p>— А я не магу, таму што таксама кахаю. І  смерць. І  ты — удава. І, напэўна, нездаровыя дзеці...</p>
<p>— Але ж я цябе кахаю.</p>
<p>Яна гаварыла гэта так, быццам хацела пераканаць.</p>
<p>— Я павінен працаваць,— сказаў ён.— Я і так амаль загубіў жыццё. За два гады — калі мне іх літасціва дадуць — я зраблю ўсё і тады з лёгкім сэрцам... Я не магу страціць яшчэ і гэта.</p>
<p>Твар дзяўчыны застыў.</p>
<p>— Любая мая, іначай нельга. Я памыліўся. Не трэба было, каб ты прыходзіла, не трэба Архангельскага, алей, гэтага дня. Не трэба было гэтага. Але што я мог зрабіць? Мне хацелася хоць адзін дзень, як усе, а потым... Я змаладушнічаў.</p>
<p>— А мы маглі б...</p>
<p>— Не.</p>
<p>І,  быццам баючыся самога сябе, ён устаў і пайшоў гаем да аўтобуснага прыпынку. Ён пачуў ззаду — ці гэта яму здалося — слабы вокліч.</p>
<p>Потым яна дагнала яго і моўчкі пайшла поруч.</p>
<p>Яны сядзелі на лаўцы, а паўз іх раз-пораз з рэвам праляталі грузавікі, вырываючы з небыцця і зноў агортваючы змрокам ствалы і шаты бяроз.</p>
<p>— В-ву-у, в-ву-у, в-ву.</p>
<p>Потым прыйшоў аўтобус. Пусты. І яны селі ў ім на задняе сядзенне. Кандуктар падала ім білеты, уважліва паглядзела на маладую пару і, перасмыкнуўшы, быццам з марозу, плячыма, села ў другім канцы машыны.</p>
<p>Ёй на хвіліну стала страшна сам-насам з гэтым хлопцам.</p>
<p>Усю дарогу яны  ехалі моўчкі. І  маўчанне было цяжкім. Першай не вытрымала яна:</p>
<p>— Ды кажы ж ты што-небудзь.</p>
<p>І ён стаў задаваць пытанні, не чакаючы адказаў:</p>
<p>— Ну як жывеш? Як працуецца?</p>
<p>Гэты голас усё яшчэ гучаў у яе вушах, калі яны стаялі на прыгараднай  платформе Яраслаўскага вакзала. Ён  вырашыў праводзіць яе.</p>
<p>Але лёс, здавалася, апошні раз пайшоў ім насустрач: з рэпрадуктара  данёсся браскучы змрочны голас:</p>
<p>— Грамадзяне пасажыры! Па тэхнічным прычынам адыход прыгарадных цягнікоў затрымліваецца. Тым, хто можа дабрацца гарадскім транспартам, раім скарыстаць гэту магчымасць.</p>
<p>— Пачакаем,— упарта сказаў ён.</p>
<p>— Дарагі мой,— ціха сказала яна,— чаму ты адмаўляешся ад кахання, чаму так лёгка адмаўляешся ад мяне? Я зраблю бясхмарнымі твае дні, я зраблю так, што табе будзе стакрат лягчэй. Я ўліла б у цябе ўсё сваё жыццё. Я ж кахаю. Я кахаю цябе.</p>
<p>— Ты загубіш сабе жыццё,— сказаў ён.— А я не хачу гэтага. Таму што кахаю. Кахаў нават тады, калі мне трэба было б ненавідзець.</p>
<p>Тагасветны голас з рэпрадуктара:</p>
<p>— Грамадзяне пасажыры. Па тэхнічных прычынах...  раім выкарыстаць гэту магчымасць.</p>
<p>— Дарагі мой, мы паедзем адсюль. Будзе цёплае мора. Яно будзе цалаваць ногі. Мае і твае... І  ты пабачыш, ты пабачыш, табе стане лягчэй.</p>
<p>— Не трэба,— ціха сказаў ён,— не заваблівай, не дабівай.</p>
<p>— Грамадзяне пасажыры... раім скарыстаць гэту магчымасць.</p>
<p>Яны стаялі так каля гадзіны, упарта чакаючы цягнікоў, якія не пойдуць. І яна гаварыла, гаварыла, верачы ў магію слоў, якія ўжо нічога не маглі змяніць. І словы яе гучалі ў яго вушах пад жалобны, нечалавечы голас з рэпрадуктара:</p>
<p>— Грамадзяне пасажыры... грамадзяне пасажыры... раім скарыстаць гэту магчымасць... раім скарыстаць...</p>
<p>І раптам ён сказаў, гледзячы ёй проста ў вочы:</p>
<p>— А ты мне не верыш. Ты думаеш, я проста не кахаю цябе пасля таго, што было.</p>
<p>Яна пільна паглядзела на яго:</p>
<p>— Не... цяпер веру.</p>
<p>— Грамадзяне пасажыры,— бразгацеў голас у рэпрадуктары.</p>
<p>І  тут хлопец паглядзеў на дзяўчыну, быццам упершыню заўважыўшы яе. Убачыў, як яна ўся дрыжыць ад холаду. І востры, ні з чым не параўнальны жаль разануў яго па сэрцы.</p>
<p>— Едзем да мяне. Мы сёння не дачакаемся цягніка. Пераначуеш у мяне.</p>
<p>І амаль бягом павёў яе да прыпынку таксі, прэч ад перона.</p>
<p>Калі яны ўвайшлі ў пакой, дзяўчына бяссільна апусцілася ў крэсла. Ён пстрыкнуў выключальнікам — і за акном адразу ўвесь свет агарнуўся змрокам  і непрытульна пацямнелі ствалы напалову голых дрэў.</p>
<p>Яна дрыжала, седзячы ў крэсле. А хлопец замкнуў дзверы, спехам уключыў рэфлектар — у пакоі было халаднавата, таму што яшчэ не пачыналі паліць,— і выцягнуў з шафы ваўняны пуловер.</p>
<p>— Прэч гэта,— сказаў ён, стаючы перад ёй на калені.</p>
<p>Ён адкінуў туфлі ўбок і захутаў яе ногі, з пакутлівым шкадаваннем адчуваючы, якія яны халодныя.</p>
<p>Потым спешна наліў ёй шклянку віна, адчыніў пісьмовы стол. У пакоі адразу разліўся добры, зусім хатні водар саду. Ён выцягнуў усю шуфляду, напоўненую зеленавата-васковымі моцнымі яблыкамі, і паставіў перад ёю.</p>
<p>— Выпі. Еж,— сказаў ён.</p>
<p>Яны моўчкі пілі. У непрытульным змроку за акном, за шумнай цемрай парку дрыжалі гарадскія агні.</p>
<p>І  абаім здавалася, што гэта не той няўтульны і любы і пагражальны горад глядзіць у іх пакой, а проста закінуты хутар недзе на краі зямлі, і гарыць печ, і сумуе ў садзе закінуты шалаш вартаўніка, і моцны водар яблык, што аддае віном, поўніць усё вакол. Гэты прывід  шчасця, немагчымага цяпер для іх, быў такі пакутлівы, што яна сказала:</p>
<p>— Пакажы мне свае работы.</p>
<p>Ён нават з нейкай радасцю адшмаргнуў шторы.</p>
<p>І  яна міжвольна падалася назад: з палатна, што стаяла перад ёю, лілося такое трывожнае чырвонае святло, што хацелася закрыць вочы.</p>
<p>Яна зразумела, што  гэты водбліск пагрознага не мог быць звычайнай зарой.</p>
<p>Усё было проста: насычанае чырвоным неба, барвовы адбітак у спакойнай вадзе, схіленая пад уласным цяжарам вадзяная чарацінка, што перакрэсліла палосу. Рабілася шкода чагосьці, нешта пагражала, нараджалася ў сэрцы няўмольная любоў.</p>
<p>— Гэта называецца «радзіма»,— сказаў ён.</p>
<p>— Так яшчэ ніхто не рабіў,— сказала яна.</p>
<p>— А вось яшчэ.</p>
<p>Яна ўбачыла пакрыўлены рог дома, акно, з якога, як сцяг, вырывалася фіранка,— відаць, па пакоях гуляла пройма — і двух сабак, якія пілі ваду пад дзіраваю рынай. Убаку трэці пёс, пужліва азіраючыся, капаў сабе ў зямлі нару.</p>
<p>— Гэта называецца «вайна»? — спытала дзяўчына.</p>
<p>— Так.</p>
<p>Потым была бязмежная роўнядзь вады, сусветны патоп, а над ёю юнак, што ўздымаў на руках непрытомную дзяўчыну. Вада ўсё прыбывала, і на твары юнака можна было чытаць:</p>
<p>«Любая, дыхай,  пакуль мае вусны не зніклі пад вадой». І яшчэ нібы чыталася: «Я не баюся цябе, бог! Таму што я чалавек. Нават перад смерцю».</p>
<p>Яны глядзелі далей. Перад  дзяўчынай праходзілі людзі — людзі са спрацаванымі рукамі, людзі шахт, людзі непалітых ніў, маладыя альбо старыя, добрыя ці благія, але ўсе чалавечныя.</p>
<p>— Я ненавіджу смерць,— сказаў ён,— я ненавіджу яе.</p>
<p>— А як ты змагаешся з ёю?</p>
<p>— Глядзі.</p>
<p>На новым палатне быў лес, светла-зялёная, пранізаная  сонцам папараць. І ў ёй, бы ў зялёных аблоках, быццам зусім не дакранаючыся да зямлі, сутыкнуліся два магутныя кані, счапіліся ў апошняй стыяцы  два коннікі.</p>
<p>Гэта было зроблена з такою дзікай экспрэсіяй,  з такім драматызмам, што міжвольна прыходзіла думка: адзін з іх, той, што ў чорным, нікуды не ўцячэ.</p>
<p>Гэта Ян Прыгожы  дабіваў Балотнага Уладара. Дзяўчына ўздыхнула:</p>
<p>— Ты ведаеш, што ты геній?</p>
<p>— У мяне няма часу на тое, каб стаць ім.</p>
<p>І,  апусціўшы штору, быццам адрэзаў:</p>
<p>— Спі.</p>
<p>— Пачакай, я яшчэ пабуду з табою... Трошкі. Я не хачу спаць.</p>
<p>— Добра,— у яго загарэліся вочы.— І я таксама. Яны яшчэ каля гадзіны гаварылі. І  гэта былі ўспаміны, словы аб мінулым каханні, аб тым, што кожны з іх перажыў потым.</p>
<p>Пасля гэтага ён адкінуў рог коўдры, паправіў халаднаватую прасціну, узбіў падушку.</p>
<p>— Кладзіся. Я ў суседа, за сцяной. Яго няма. Трэба будзе — пастукай.</p>
<p>Яна запытальна глядзела на яго. Ён паставіў на начны столік графін з вадою, талерку з яблыкамі.</p>
<p>— Піжама ў шафе, калі хочаш.</p>
<p>Твар яго здаваўся каменным. Ён узяў з шыфаньера прыбор для галення, развітаўся і выйшаў.</p>
<p>Яна ляжала ў ложку і доўга чакала. Ён  не вярнуўся.</p>
<p>А ў гэты час ён пастукаў у пакой  трэцяга суседа і сказаў яму:</p>
<p>— Ты прасіў у мяне брытву?</p>
<p>Добрыя блакітныя вочы пад белымі вейкамі заміргалі:</p>
<p>— Калі? А-а... добра, мне якраз патрэбна.</p>
<p>І хлопец пайшоў у суседаў пакой.</p>
<p>Ён пагасіў святло, выцягнуўся пад коўдраю, адчуваючы сябе, як зрынуты волат.</p>
<p>У цемры праплыў перад яго вачыма белы твар, прызыўныя цені вачніц, голыя рукі паўзверх коўдры.</p>
<p>«Вось яна лягла. Вось упалі на падлогу туфлі. Вось яе глыбокі ўздых. Божа, як я кахаю, як жадаю яе!»</p>
<p>Ён да болю сціснуў зубы.</p>
<p>«Кахаю... І забіваю? Не, яна маладая, здаровая. Гэтыя гады праляцелі над ёй краем. Яна яшчэ можа быць шчаслівай, знойдзе сябра, дзяцей...»</p>
<p>Зноў вырастаў у душы страх.</p>
<p>«Як быццам прыпадак? Выбіць акно? Не. Памыліўся. Горш за ўсё, што яго так і не было за гэты дзень. Толькі прадчуванне. Можа, я перабольшваю? Можа, пайсці да яе?»</p>
<p>Ён чыркнуў запалкай. Трапяткі агеньчык выхапіў з цемры точаную, амаль безвалосую, прыгожае формы руку.</p>
<p>«Жыць бы табе і жыць, рука...»</p>
<p>У цемры мігцеў агеньчык папяросы.</p>
<p>«Здаецца нехта ходзіць па пакоі? Магчыма, прыйдзе  сябра, у яго ключы. Адчыніць. А, д’ябал...»</p>
<p>Нейкае падабенства рэўнасці нарадзілася ў сэрцы.</p>
<p>«Пайсці? Не».</p>
<p>А потым усё гэта перастала быць праблемай.</p>
<p>Так яны ляжалі без сну, кожны ў сваім пакоі. Толькі вузкая перагародка, але ўсё адно што акіяны.</p>
<p>«Працаваць, працаваць, працаваць. Толькі працаваць. Гэта адно».</p>
<p>Успыхваў чырвоны светлячок.</p>
<p>«Смерць, я не баюся цябе! Я кідаю табе выклік. Я чалавек... Хоць сёння, як грубая жывёла, адштурхнуў тую, што на руках насіў бы ўсё жыццё... Але ж я кахаю яе. Я кахаю яе, кахаю, кахаю!..»</p>
<p>Ён ляжаў, гледзячы ў цемру. А на начным століку нястомна цікаў гадзіннік, адбіваючы бег часу.</p>
<p> </p>
<p> </p>
<div class="endnote-block">
<div class="footnote"><p><sup><a id="footnote-1">1</a></sup> Я вас цалую вельмі пяшчотна.</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>