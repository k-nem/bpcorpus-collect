<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Piesnia_pra_askolak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 30.10.1959; 31.10.1959 -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песня пра асколак -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Песня пра асколак</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>«Хлопча мой, мы ніколі не будзем з табой</p>
<p>Блукаць па свежай траве:</p>
<p>Адгрымеў і забыўся далёкі бой,</p>
<p>А асколак пад сэрцам жыве.</p>
<p>Каля сэрца, ў цёплай сумцы яго —</p>
<p>Ён лічыць кожны удар.</p>
<p>Мне шкода, мне шкода шчасця твайго,</p>
<p>Абарваных жалезам мар».</p>
<p>Так сказала яна.</p>
<p>І голас мой</p>
<p>Абарваўся ад чорнай тугі...</p>
<p>Ты свецік мой,</p>
<p>ты званочак мой.</p>
<p>Ты клёнік мой дарагі.</p>
<p>О, вайна, акопны смурод баёў,</p>
<p>О, адроддзе пекла і зла,</p>
<p>Нават мёртвай — ты знішчыла шчасце маё,</p>
<p>Нават здохлай — гора дала!</p>
<p>Чорны цень твой на кволых дзяўчынак упаў,</p>
<p>Ўсё забіў, запаскудзіў вакол.</p>
<p>Прыбіць бы, сволач, цябе да слупа</p>
<p>І ў глотку асінавы кол!</p>
<p>Не трэба, каб золкі спусціўся туман.</p>
<p>Паўстань, пераможны дзень.</p>
<p>Для кахання майго заслоны няма.</p>
<p>Я хачу.</p>
<p>І адступіць цень.</p>
<p>І цябе з тваёю мужнай тугой</p>
<p>Сагрэе мая рука,</p>
<p>І асколак ты выплачаш з сэрца свайго,</p>
<p>Як выплакаў казачны Кай.</p>
<p>Не трэба, не трэба сумных вачэй,</p>
<p>Не трэба пакут і няўдач.</p>
<p>Не трэба, не трэба сагнутых плячэй.</p>
<p>Любая,</p>
<p>светлая,</p>
<p>плач.</p>
<p>Як царэўна плача, як сонца праз дождж,</p>
<p>Як расы ружавеючай дым,—</p>
<p>І адступіць боль, і апусціцца нож,</p>
<p>Узняты над сэрцам маім.</p>
<p>Я вып’ю слёз тваіх цёплую соль,</p>
<p>Я згару на тваім агні.</p>
<p>Ты чуеш? Сталь тае, сплывае, як боль,</p>
<p>Ад кахання, ад цеплыні.</p>
<p>Любая, сэрца маё не трывож.</p>
<p>Што гэта?</p>
<p>Ў сне ці не ў сне?..</p>
<p>Слёзы, слёзы, сярэбраны дождж,</p>
<p>Ад якога кветкам квітнець.</p>
<p>У радасці яснай за нас з табой</p>
<p>На нябёсах нап’юцца багі.</p>
<p>Ты месячык мой, гномік мой,</p>
<p>Ты — жаўранак мой дарагі.</p>
<p> </p>
<p><i>30—31 кастрычніка 1959 г.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>