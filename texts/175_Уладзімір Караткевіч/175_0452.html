<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Patop_Starazytny_bielaruski_apokryf.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1956?; 13.12.1956 -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Патоп (Старажытны беларускі апокрыф) -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Патоп (Старажытны беларускі апокрыф)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>І дзень прыйшоў. І пацьмянела сонца.</p>
<p>Распаўся час. І неба цёмным скруткам</p>
<p>Ўзвілося над зямлёй. І лінуў дождж,</p>
<p>Як быццам сто гадоў збірала неба</p>
<p>Ваду дажджоў, азёр і рэчак ціхіх,</p>
<p>Ваду, што выссалі вясёлкі з лужын,</p>
<p>Ваду пралітых чалавечых слёз,</p>
<p>Слёз горкіх маці, светлых слёз дзіцячых,</p>
<p>Крывавых слёз рабоў і брудных панскіх слёз...</p>
<p>О плачце, плачце, узрыдайце, людзі,</p>
<p>Не спамышляйце на сваё бяссмерце:</p>
<p>Апошні жывяцё вы ў свеце час!</p>
<p>І дождж лупіў. І зранку цэлы дзень</p>
<p>Трубілі сурмы праз смугу туманаў,</p>
<p>І здраднікі хаваліся ў каўчэгах,</p>
<p>Якія заліваў сіберны дождж.</p>
<p>Вада пакрыла роўныя мясціны</p>
<p>І коміны халуп і ўсе палацы.</p>
<p>Раўлі шалёныя сівыя хвалі,</p>
<p>Раздзёршы ветразі тугія ў лоск.</p>
<p>І людзі ўгору узнімалі рукі</p>
<p>Ў чаўнах, што ймчалі па гарбатых хвалях,</p>
<p>Ранімыя вятрамі і агнём.</p>
<p>Краіна гінула. Як гул ад хваль</p>
<p>Роў дзікі голас над вадой пустою:</p>
<p>«Апошнія пачуйце словы, людзі,</p>
<p>Пакуль вам вушы не залье вадою.</p>
<p>Я знішчу свет, я знішчу чалавека.</p>
<p>Апрыкрылі і добрыя, бо хочуць</p>
<p>Дабрэйшымі зрабіцца за мяне.</p>
<p>Ім не спяваць сваіх найлепшых спеваў,</p>
<p>Бо я зжару ўсю земляную твар.</p>
<p>Маўчы! Ты захлынешся, чалавек!!!»</p>
<p>Адверзліся на чорным небе хлябі.</p>
<p>Два месяцы лілі дажджы з нябёсаў,</p>
<p>Вада глытала горы, і на іх</p>
<p>Жывымі гронамі віселі людзі</p>
<p>І часам адрываліся ў ваду.</p>
<p>Мядзведзь стаяў з слабым аленем поруч,</p>
<p>Змяя паўзла вышэй ад рудых хваль.</p>
<p>Адзін таўстун штурхаў у вір другога,</p>
<p>На плечы сыну лез шалёна скнара,</p>
<p>Трымаючы ў руках кашэль з грашыма,</p>
<p>І біў нагамі па руках сыноўіх,</p>
<p>Якія ўсё жадалі ратавацца,</p>
<p>Схапіць таго, хто некалі стварыў</p>
<p>(Што ж, і змяя паруецца вясною).</p>
<p>Танулі тыя, што на спінах люда</p>
<p>Рукамі простых горда узнясліся,</p>
<p>Зракліся маці, зводнямі жылі,</p>
<p>Лягчалі думку за адзін дынарый,</p>
<p>За жыватом не бачылі каленяў.</p>
<p>Цары, уладары і каралі,</p>
<p>Што так крычалі пра краіны гонар,</p>
<p>Што здольныя былі душыць суседа,</p>
<p>Забараняць яму жыццё і песню</p>
<p>Для гонару «народа-ўладара»,</p>
<p>Цяпер бы гэты гонар аддалі</p>
<p>За мейсца для сваёй стапы адзінай</p>
<p>І ў зад бы гандляра пацалавалі</p>
<p>За літасць гэткую. Дзяржаўны муж,</p>
<p>Што да сябе прыкуў калісьці брата</p>
<p>І ўсё казаў: «Мой брат — мой раб» —</p>
<p>той зараз</p>
<p>(Як і заўсёды ў грозныя часы,</p>
<p>Часы вайны, навалы ці патопу),</p>
<p>Ланцуг адсек і наглядаў, як брат</p>
<p>Пускае бурбалкі ў вадзе глыбокай.</p>
<p>І ўсе кусаліся, штурхалі, лезлі,</p>
<p>Хапалі за раскошныя хітоны,</p>
<p>І падалі ў ваду, ў ваду, ў ваду</p>
<p>І не маглі ўцячы.</p>
<p>Пахмуры дзень</p>
<p>Нарэшце завязаўся над вадою.</p>
<p>Вакол вада — ні вострава, ні дрэва,—</p>
<p>Ўсё жудасная гладзь і далячынь.</p>
<p>На пятачку апошнім цвёрдай сушы</p>
<p>Суровы чалавек з дзіцячым тварам,</p>
<p>З рукамі грубымі, ўзняў галаву</p>
<p>І стомлена сказаў: «Дзень добры, сонца».</p>
<p>Фантанчыкамі плёскала вада</p>
<p>Спачатку каля ног, пасля ў калені...</p>
<p>І чалавек падняў на рукі нешта,—</p>
<p>Апошняе святое,— цела любай,</p>
<p>Пацалаваўшы непрытомны твар.</p>
<p>Над галавою ўзнёс. Вышэй! Вышэй!</p>
<p>(А хвалі подла стукаюць у грудзі.)</p>
<p>«Каханая! Аддам жыццё за крылы,</p>
<p>Якія б узняслі цябе наверх».</p>
<p>Халодны, стрыманы адбітак сонца</p>
<p>Упаў на грудзі, любы твар і лона.</p>
<p>А ён стаіць. Не здрыгануцца рукі,</p>
<p>Узняўшы ў неба дарагі цяжар.</p>
<p>Ён з радасцю трымаў бы зараз многіх,</p>
<p>Братоў, і маці, і такіх, як ён,</p>
<p>Прыгнечаных работай і вясёлых.</p>
<p>Але няхай хаця яна: «Пяшчотка!</p>
<p>Жыві, жыві, жыві пакуль магчыма,</p>
<p>Падыхай трошкі, пакуль я не знікну,</p>
<p>Пакуль жыве апошні чалавек.</p>
<p>Што вы мне зробіце сваім патопам?</p>
<p>Узяць каханую? Яна са мною.</p>
<p>Узяць Радзіму? Не, яна жыве</p>
<p>Пакуль жыве апошні сын Радзімы.</p>
<p>Узяць жыццё? Як бог я бессмяротны,</p>
<p>Я сонца над вадою уздымаю,</p>
<p>І мной жыве і будзе жыць зямля.</p>
<p>О як пацалаваць каханай вусны,</p>
<p>Калі мае знікаюць пад вадой!»</p>
<p> </p>
<p>.  .  .  .  .  .  .  .  .</p>
<p> </p>
<p>Стары апокрыф. Гэта толькі казка.</p>
<p>І ўсё-такі я выракуся тых,</p>
<p>Што плакалі ў каўчэгах. Я з табою,</p>
<p>Слабы, бездапаможны, як дзіцёнак,</p>
<p>Магутны, як ніхто на белым свеце,</p>
<p>Любімы мой, прыгожы звер двуногі,</p>
<p>Мой чалавек.</p>
<p> </p>
<p><i>[1956 г. ?]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>