<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Hluchi_hienij_Hojja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1971? -->
<!-- HEADER_FIELD FirstPublicationYear: 1971 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Глухі геній (Гойя) -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Глухі геній (Гойя)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сон розуму пачвар раджае,</p>
<p>І панствуюць яны над ім,</p>
<p>Паветра крыкам запаўняюць,</p>
<p>Вішчаць і кідаюцца ў дым.</p>
<p>І вар’яцее мозг ад плачу</p>
<p>На самай праведнай з планет.</p>
<p>Чуць не магу!!! Ўглядаю. Бачу</p>
<p>І мацаю каравы свет.</p>
<p>Што з ім? Які смяшлівы д’ябал</p>
<p>Зямлёй гуляе, як мячом?</p>
<p>Чаму аднога ўладай вабіць?</p>
<p>Чаму другога б’е мячом?</p>
<p>У ведзьмы на грудзях звісае</p>
<p>Дух цемры, злосны і тупы.</p>
<p>Свет забівае і ўмірае.</p>
<p>Хто не асёл — той нетапыр.</p>
<p>І хто паверыць, нават з кроўных,</p>
<p>Што цяжка мне ўзнёсласць мар,</p>
<p>Дзіцячую сваю любоўнасць</p>
<p>Хаваць за жорсткасць і кашмар?</p>
<p>Іначай нельга, бо адразу</p>
<p>Раздражніш лютую змяю...</p>
<p>Іначай схопяць і абразяць,</p>
<p>І граззю ў душу наплююць.</p>
<p>У царстве смерці і трывогі</p>
<p>Ёсць для мяне адзін маяк,</p>
<p>Што асвятляе мне дарогі...</p>
<p>Іспанія, зямля мая!</p>
<p>Ахутаная ў сан-беніта</p>
<p>З дурацкім вострым каўпаком,</p>
<p>Равучым полымем абвіта,</p>
<p>Ў турме задушана шнурком.</p>
<p>Вайна!</p>
<p>Забілі маці ў полі.</p>
<p>Нясуць. А захад дагарэў.</p>
<p>Дзіцёнак сіры, бедны, кволы</p>
<p>Ідзе за ёй і вочы трэ.</p>
<p>Не бачылі бы лепей вочы</p>
<p>Вось гэта:</p>
<p>новай смерці цень,</p>
<p>Маленькую фігурку ноччу,</p>
<p>Кранаючую, як прамень.</p>
<p>Хто высушыць дзіцяці слёзы?</p>
<p>Хто ён, загублены ў хмызах?</p>
<p>Язміну кветка на марозе.</p>
<p>На веях мёртвага сляза.</p>
<p>«Матуля, бедная!</p>
<p>Як гэта вытрымаць?!</p>
<p>Якая мужнасць!»</p>
<p>Суцэльны крык ірвецца з горла,</p>
<p>Крык фарбы, крык іглы ў турме.</p>
<p>І ўрэшце: «Ісціна памёрла!»</p>
<p>Памёрла пад вясёлы смех.</p>
<p>Глухім жыву і паміраю,</p>
<p>Глухім крычу пад градам куль,</p>
<p>Глухім, бо слухаць не жадаю</p>
<p>Хлусню, што панствуе паўсюль.</p>
<p>Пакуль пад гукі новай песні,</p>
<p>Харалу, што залье палі,</p>
<p>Святая праўда не ўваскрэсне,</p>
<p>Ўсё ж уваскрэсне на зямлі.</p>
<p>.  .  .  .  .  .  .  .  .  .  .  .  .  .  .  .  .  .</p>
<p>Тады — пачую.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>