<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Balada_ab_tryccac_piersym_siarebraniku.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 20.04.1968 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Балада аб трыццаць першым сярэбраніку -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Балада аб трыццаць першым сярэбраніку</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>І прадаў ён Хрыста. І яму адвалілі за гэта</p>
<p>Трыццаць срэбных дынараў. А Кайяфа яшчэ падарыў</p>
<p>Трыццаць першы сярэбранік, звонкай і важкай</p>
<p>манетай,</p>
<p>Толькі-толькі адлітай на царскім манетным двары.</p>
<p>Ні за што. Проста так. Падарунак не падарунак,—</p>
<p>А хутчэй ад свайго дабрадушша накінуў на чай</p>
<p>За мужчынскі, суровы і стрыманы той пацалунак,</p>
<p>На які адказаў Пётр-апостал ударам мяча.</p>
<p>Каб у тыя часы ў Іудзеі вадзіліся свінні —</p>
<p>Ўзнагародаю лепшай была б яму іх чарада...</p>
<p>Справа, ясна, не ў тым,</p>
<p>што прадаў ён «гасподняга сына».</p>
<p>Чалавека прадаў ён, паршывец. Жывое прадаў.</p>
<p>Ўсё адно нібы зайца, што, гнаны крывавай пагоняй,</p>
<p>Паратунку шукае ў нагах тваіх, бо не ўцячэ,</p>
<p>Выдаць людзям са стрэльбай,</p>
<p>а тыя рабрынай, далонню,—</p>
<p>За вушамі яго, каб, канаючы, ён завішчэў.</p>
<p>І распяты сканаў. І тады фарысеям і катам</p>
<p>Крыкнуў здраднік: «Крывёю абмылася грэху гара!</p>
<p>Кроў прадаўшы нявінную, што нарабіў я,</p>
<p>пракляты?!»</p>
<p>Бразнуў змаху грашмі, і яны пакаціліся ў гразь.</p>
<p>Пад дажджом ачышчальным — сухі — ён адчуў,</p>
<p>што загінуў,</p>
<p>І вяроўку дастаў, і яе у пякельнай журбе</p>
<p>Завязаў на суку ад агіды дрыжачай асіны,</p>
<p>І ударам нагі шар зямны адштурхнуў ад сябе.</p>
<p>А за трыццаць манет падабраных ганчар-срэбралюбца</p>
<p>Уступіў свой кавалак зямлі без якіхсьці умоў,</p>
<p>Каб зрабіць там сталічныя могілкі для самагубцаў</p>
<p>(На тым месцы цяпер пяць някепскіх даходных</p>
<p>дамоў).</p>
<p>Ад далейшай гісторыі пэўна і камень заплача:</p>
<p>Трыццаць першы дынар не знайшлі,</p>
<p>хоць шукалі й яго,—</p>
<p>Нейкі мытар яго сярод гною і гразі убачыў</p>
<p>І схаваў ад усіх, неўпрыкмет наступіўшы нагой.</p>
<p>Той дынар быў шчаслівай манетай. І хцівец смярдзючы</p>
<p>З дапамогай яго аграбаў сабе золата, срэбра і медзь,</p>
<p>І разжыўся, і стаў неўміручы. Ну так, неўміручы,</p>
<p>Бо каб вешацца — трэба таксама сумленне займець.</p>
<p>І шпурляў ён каменні ў распятага божага сына,</p>
<p>Кідаў львам хрысціян і дзяўчат-неафітак хвастаў,</p>
<p>А затым, як і ўсе, стаў узорным хрысціянінам</p>
<p>І даносам ды вогнішчам біўся за славу Хрыста.</p>
<p>Больш за рымскага папу шумеў на ўсяленскіх</p>
<p>саборах,</p>
<p>А пасля, ў сарацынскім палоне, бы ўмыўся багном,</p>
<p>Першы крыкнуў «алах!» і наглядчыкам стаў</p>
<p>на галёрах,</p>
<p>І былых аднаверцаў раменным сцябаў бізуном.</p>
<p>З сотняй твараў, як ідал індыйскі, шматрукі, як Брама,</p>
<p>Быў пры тронах і плахах накшталт валачашчага пса</p>
<p>Адчыняў перад ворагам роднага горада браму,</p>
<p>«Молат ведзьмаў» пісаў і на Бруна даносы пісаў.</p>
<p>Толькі здрадзе не здрадзіў і тым,</p>
<p>хто за здраду заплаціць,</p>
<p>І таму перад кожным мярзотнікам гнуўся дугой</p>
<p>І даносіў на бацьку, даносіў на сына, на маці,</p>
<p>На сяброў, што з-пад выбухаў вынеслі мужна яго.</p>
<p>А паколькі мянціў ён прыгожа, то ўсе, як бараны,</p>
<p>Паўтаралі за кімсьці: «Вось вернае праўдзе плячо!</p>
<p>О, які ён трывалы, які ён перакананы,</p>
<p>Як ваюе за думкі свае ён агнём і мячом!»</p>
<p>Ён нястомна разводзіў хлусні беспардоннай турусы</p>
<p>І паклёп, як гадзюка, сычэў ля парога турмы,</p>
<p>І ніхто не сказаў яму слова старых беларусаў,</p>
<p>Што «прымаем мы здраду, а здрадніка вешаем мы».</p>
<p>Быў фіскалам. Усюды пралазіў і бокам і нізам,</p>
<p>Па гестапах служыў, па засценках, ад стогнаў глухіх,</p>
<p>Па ахранках... А зараз ваюе за «наш гуманізм».</p>
<p>Не здзіўляйцеся, добрыя людзі, бо гэны з такіх.</p>
<p>З дзён пачатку мільёны Сапраўдных ён вырак на мукі.</p>
<p>І жыве. Ўсё жыве. Вось наведвае госцем ваш дом...</p>
<p>Вось сядзіць... Вось ідзе...</p>
<p>Вось бярэ вашых дзетак на рукі...</p>
<p>Пнецца ў неба з трыбун... П’е гарэлку за вашым</p>
<p>сталом.</p>
<p>Але выпадак дай — распаўзецца чумою па свеце,</p>
<p>Закладзе цалаваных сяброў і ўчарашніх багоў...</p>
<p>Дык чаму ж вы тады проста ў вочы яму не плюеце,</p>
<p>Не пінаеце гуртам у подлае рыла яго?!</p>
<p>До ўжо! Сэрца хлусні ў яго вырвіце, людзі, з-за рэбраў.</p>
<p>Разам з джалам схавайце падлюгу ў свінцовай труне,</p>
<p>Адбярыце і знішчыце трыццаць першы пракляты</p>
<p>сярэбранік,</p>
<p>А іначай — няшчасце Зямлі. А іначай — канец.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>