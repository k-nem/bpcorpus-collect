<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Budzies_svoj_siarod_cuzych.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1963 -->
<!-- HEADER_FIELD Edition: Караткевіч У. Збор твораў: У 8 т. Т. 8. Кн. 2. З жыццяпісу, нарысы, эсэ, публіцыстыка, постаці, крытычныя творы, інтэрв'ю, летапіс жыцця і творчасці. - Мн.: Маст. літ., 1991. - с. 365-374 -->
<!-- HEADER_FIELD FirstPublicationYear: 1963 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: публіцыстычны/артыкул -->
<!-- HEADER_FIELD Title: ...Будзеш свой сярод чужых -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>...Будзеш свой сярод чужых</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Калі мяне папрасілі напісаць артыкул аб перакладах твораў Байрана на беларускую мову, я не адразу даў згоду, бо недастаткова ведаю мову арыгінала. І ў тым, што вы чытаеце гэтыя радкі, вінавата мая любоў. Любоў да роднай мовы і любоў да Байрана.</p>
<p>Я чытаў творы паэта ў перакладах на іншыя мовы. Чытаў і некалькі дакладных — слова ў слова — празаічных перакладаў ягоных твораў.</p>
<p>Але мне хочацца пагаварыць аб адным: наколькі па-беларуску, наколькі поўна і дакладна гучаць вершы паэта. Ці не супярэчаць яны агульнаму духу мовы, складу думкі? Ці не зрабіў перакладчык з крылаў — купы лахманоў, з каменнай вежы — груды руін? Ці не стаў Байран заікацца?</p>
<p>Практыка нашага перакладу адмяла ўбок шырока распаўсюджаны цяпер сярод паэтаў Захаду дакладны празаічны пераклад сэнсу верша. Бо ён, пакідаючы непарушным «што», незваротна разбурае «як»: музыку верша, яго інтанацыі, гучанне слоў і гукаў — усё тое, што складае магію паэзіі, усё, за што мы так пяшчотна яе любім.</p>
<p> </p>
<div class="POETRY">
<p>І аднойчы сасніўся ёй дзіўны сон,</p>
<p>Родны край, палі і зямля,</p>
<p>І  пачула далёкі падводны звон</p>
<p>Лілафея, дачка караля.</p>
</div>
<div class="CLEAR"></div>
<p> </p>
<p> </p>
<p>Я паспрабаваў перакласці гэта іхнім метадам.</p>
<p>«Аднойчы Лілафея, дачка караля, сасніла дзіўны сон. Сасніла зямлю, палі і родны край. І тут пачула яна далёкі звон пад вадой...» Міла. Прыемна. Прыдасца нават у казку. Але нікуды не варта.</p>
<p>Нашы перакладчыкі разумеюць непадзельнасць «што» і «як», яны абралі свой шлях, бязмерна больш цяжкі, але і больш удзячны: перадаць душу паэта, не страціўшы ні грана сэнсу, ані гуку.</p>
<p>...Я тройчы прачытаў кнігу перакладаў, і яна пакінула ў мяне прыемнае, харошае ўражанне. Гэта сапраўды Байран, які гаворыць «дзе» і «чаго».</p>
<p>І,  насуперак выдумкам дасужых балбатуноў (чуў я і такое), гэта яму аніяк не шкодзіць. Англійскі паэт ходзіць у новым, але сваім плашчы, і ён яму пасуе. Відаць, Байран, каб дажыў, слухаў бы гэтыя незнаёмыя гукі з прыемнасцю, а магчыма, і палюбіў бы нас — нават калі б не ведаў усяго астатняга, за што нас варта паважаць і любіць.</p>
<p>Што дзіўнага? Перакладчыкі таксама любяць яго.</p>
<p>Паспрабую сказаць пра іх некалькі слоў. Па парадку. А гэта цяжка, бо я адразу быў уладна захоплены лаканізмам «Урыўка» (пераклад Я. Семяжона) і простай гаротнасцю верша «Што ж, ты — шчаслівая» ў яго ж перакладзе. Нібы і тугі асаблівай няма, часам верш нібы кідаецца ў прозу, але сэрца аж заходзіцца ад болю.</p>
<p>Мікола Аўрамчык зрабіў адзін з найлепшых перакладаў зборніка. Гэта верш «Не ўспамінай, не ўспамінай». Паэту ўдалося перадаць нясцерпную страснасць шэдэўра. Трэба падкрэсліць, што пераважная большасць перакладаў зроблена на ўзроўні гэтага:</p>
<p> </p>
<div class="POETRY">
<p>Ці ж мне забыць, забыць цябе,</p>
<p>Як расплятаў касу ўсю ноч,</p>
<p>Як сэрца білася, бы птах?</p>
<p>Нібыта бачу зноў цябе —</p>
<p>З паглядам млявых мілых воч,</p>
<p>З  агнём кахання на губах.</p>
<p>.  .  .  .  .  .  .  .  .  .  .  .  .  .  .  .  .  .  .  .</p>
<p>Павекі сплюшчвала ўжо ты,</p>
<p>Яны звужаліся, пакуль</p>
<p>Не прыкрывалі сінь, бы ў сне.</p>
<p>І два чмялі расніц густых</p>
<p>Зляталі ценем на шчаку.</p>
<p>Як ворана пяро — на снег.</p>
</div>
<div class="CLEAR"></div>
<p> </p>
<p> </p>
<p>Тут усё Байранава. І  ўсё — наша. Нават строфіка адпавядае беларускаму сказу, пявучаму, завершанаму ў сваім узвышэнні і падзенні. Сказу, які канчаецца толькі тады, калі не хапае ў грудзях паветра.</p>
<p>«Яўрэйскія мелодыі» — адзін з самых славутых цыклаў паэта — увогуле атрымаўся горш, чым можна было зрабіць. На маю думку, лепшы ў гэтым цыкле верш «Галашэнне Ірада па Марыямне» (пераклад Ю. Гаўрука). Гаўрук наогул шмат зрабіў для таго, каб даць пераклады правільныя, дакладныя, зробленыя на высокім, хоць, можа, і трохі сухаватым прафесійным узроўні. «Схмурнеў мой дух» (пераклад У. Дубоўкі) і «Як ноч у месячнай красе» (пераклад Я. Семяжона) — работы добрыя, але ніжэй магчымасцей перакладчыкаў. Мы будзем яшчэ гаварыць пра гэта.</p>
<p>Спачатку пра Уладзіміра Дубоўку. «Схмурнеў мой дух» — верш выключны, але, па-мойму, мала падыходзіць Дубоўку па духу і самому ладу думкі. У ім — змрочная, сапраўды «біблейская», хмурная патэтыка. Гэта сім-тым эклезіяст,  як амаль уся Біблія. А перакладчык — чалавек светлы, рамантычна-мужны, сапраўды славянскі паэт. Нешта светлае, сімпатычнае, бязмерна трывалае, нягледзячы на душэўную тонкасць, прысутнічае ў ягоным вершы. І вось таму так выключна добра атрымаліся ў яго пераклады двух вершаў са «Стансаў да Аўгусты». Гэта — «Калі згасіў праменне змрок» і «Закацілася сонейка лёсу».</p>
<p>Яны зусім розныя. Першы пераклад — вельмі англійскі па манеры выканання. Другі — як славянскі плач. І ўсё ж я сэрцам адчуваю, што тут перакладчык узяўся за самае сэрца, за самую сутнасць гэтых вершаў. І  што мне з таго, што гэта, магчыма, не такая высокая паэзія, як «Схмурнеў мой дух». Гэта проста элегічная, вельмі добрая песня — нібы жаўранак вырваўся з роснай травы; і я веру перакладчыку, што ён зразумеў душу Байрана. У гэтым, відаць, уся справа.</p>
<p>Слухайце, якая суровая баладная прысяга:</p>
<p> </p>
<div class="POETRY">
<p>Няхай лунае над маім</p>
<p>І  сілу дасць няхай твой дух.</p>
<p>Са словам ласкавым тваім</p>
<p>На цэлы свет адзін пайду!</p>
<p>.  .  .  .  .  .  .  .  .  .  .  .  .  .  .  .</p>
<p>Хай згіне ўсё ў жыцці маім,</p>
<p>Каб толькі ты была са мной!</p>
<p>Хай шляхам я прайшоў цяжкім,</p>
<p>Свет — не пустыня мне з табой!</p>
</div>
<div class="CLEAR"></div>
<p> </p>
<p>Якая мужная журба:</p>
<p> </p>
<div class="POETRY">
<p>Гора ходзіць за мною па пятах,</p>
<p>Можа, нават прыцісне калі —</p>
<p>Панаваць не дазволю я катам</p>
<p>Над сабой, над табой, на зямлі!</p>
<p>.  .  .  .  .  .  .  .  .  .  .  .  .  .  .  .  .  .  .</p>
<p>Праз памылку я страціў багацце,</p>
<p>Нават больш, чым падумаць бы мог,</p>
<p>Але што б я і як бы ні страціў —</p>
<p>Лёс цябе, дарагая, ўсцярог!</p>
</div>
<div class="CLEAR"></div>
<p> </p>
<p> </p>
<p>Я чытаў гэты зборнік, не зазіраючы спачатку ў змест, дзе названы прозвішчы перакладчыкаў. Для таго, каб быць бесстароннім у ацэнках. І  вось часам з-за Байранавых радкоў выплывала знаёмае нават асабіста аблічча. Так здарылася з вершам «Урывак»:</p>
<p> </p>
<div class="POETRY">
<p>Калі б рака жыцця вярнула зноў</p>
<p>Мяне да першых летуценняў, сноў,</p>
<p>Я не хацеў бы з ёю плыць туды,</p>
<p>Дзе адцвілі даўно лугі, сады.</p>
</div>
<div class="CLEAR"></div>
<p> </p>
<p> </p>
<p>Нешта вельмі знаёмае. Ага...</p>
<p> </p>
<div class="POETRY">
<p>Вісіць у небе месяца нарог,</p>
<p>Стаіць музыка паміж дзвюх дарог.</p>
</div>
<div class="CLEAR"></div>
<p> </p>
<p> </p>
<p>Канешне, Танк. Настроем амаль той, якога мы ведаем па філасофскіх вершах апошніх гадоў.</p>
<p>І вось тут паўстае адно вельмі важнае пытанне. Ці павінен паэт, які перакладае, памерці ў тым, каго ён перакладае? Я ведаю, для моцнай паэтычнай індывідуальнасці гэта цяжка, амаль немагчыма. Дух не хоча змяшчацца ў чужой амфары, няхай нават чароўнай, бунтуе, узламвае яе. Хоча сам для сябе зляпіць форму-ёмішча. І я не ведаю, што  тут лепей: слабы дух у чужой велічнай форме або моцны, які тую форму зламаў. Відаць, у перакладзе, майстэрстве, якое ўсё ж павінна зберагчы чужую амфару, патрэбна  трэцяе: захаваўшы сваю магутнасць, усё ж памерці ў другім, аддаць яму сябе самога, стаць яму слугою, як гэта ні цяжка. Але, з другога боку, як тады ставіцца да перакладаў Лермантава? Што яны, уласныя вершы ці пераклад з Гейнэ? Не ведаю. Ведаю толькі, што пераклад «Урыўка» пераходзіць ужо ў другі жанр, незаконна занядбаны цяпер жанр пераймання.</p>
<p>Эпіграмы і эпітафіі пераклаў для зборніка Семяжон. Аб іх, бадай, і не варта  шмат гаварыць. Зроблена гэта лаканічна, з уласцівымі перакладчыку тонкасцю і гумарам. Пасля чароўных перакладаў з Бёрнса гэтага ад яго можна было чакаць. Вось урывак з эпіграмы на самазабойства брытанскага міністра Каслры:</p>
<p> </p>
<div class="POETRY">
<p>Ты здох, а ўсе мы дыхаем вальней</p>
<p>І думаем: каб гэта ўсё раней,</p>
<p>Пакуль ты рэзаў Англію</p>
<p>па лёгкіх,—</p>
<p>Вось бы ўздыхнуў народ, але</p>
<p>з палёгкай!</p>
</div>
<div class="CLEAR"></div>
<p> </p>
<p> </p>
<p>Эпіграма — жанр няўдзячны. Усе смяюцца, усе здзіўляюцца, як лёгка і дасціпна льюцца словы. І ніхто не ведае, як гэта цяжка. І паэту, і перакладчыку.</p>
<p>Памер артыкула, на жаль, не дазваляе сказаць добрага слова ўсім астатнім перакладчыкам вершаў.</p>
<p>Цяпер пра паэмы, містэрыі, публіцыстыку. І перш за ўсё пра пераклад «Чайльд Гарольда».</p>
<p>«Чайльд», яго чатыры песні, перакладзены чатырма аўтарамі: Рыгорам Барадуліным, Міколам Арочкам, Язэпам Семяжонам і аўтарам гэтых радкоў.</p>
<p>Мне вельмі хочацца пахваліць свой пераклад. Але я не маю саманадзейнасці аднаго раманіста, які, пералічваючы раманы, што зрабілі пераварот у нашай белетрыстыцы, скончыў спіс словамі: «і раман аўтара гэтых радкоў». Таму я прамаўчу і замест няпэўнай свае кандыдатуры выстаўлю ўсе астатнія, асабліва ж — сапраўды выключны па чысціні і яснасці — пераклад Язэпа Семяжона. У ім няма залішняга пафасу, у гэтым перакладзе... Байран і ў пафасе сваім часам іранічны, вонкава лёгкі, нават легкадумны. Ён, як і Пушкін, і жартуе, і празаізмы ўжывае, і... раптам хапае за душу жалезнай, страшнай рукой пафасу — і стогн, крык ірвуцца з сэрца. Гэтыя ўласцівасці ў поўнай меры перадае праца Семяжона.</p>
<p>Вось пра Венецыю:</p>
<p> </p>
<div class="POETRY">
<p>На ўлонні акіяна, на выгодзе</p>
<p>Ты гордаю Цыбелаю марской</p>
<p>Раскашавала не адно стагоддзе</p>
<p>З тыярай стромых веж над галавой.</p>
</div>
<div class="CLEAR"></div>
<p> </p>
<p> </p>
<p>Калі б я жыў у век рамантыкаў, я сказаў бы, што Чэрвеньскія палі падаюць руку Анслейскім палям, каб іхнія верас і шыпшына сталі братам і сястрой нашаму верасу, нашай дзікай ружы.</p>
<p>Перакладу «Чайльда» ў пэўнай меры, відаць, перашкодзіла практыка нашага перакладу наогул. Дадзена згода на выданне кнігі перакладаў (з’ява досыць рэдкая) — і вось пачынаецца ліхаманка. Буйныя рэчы, як той самы «Чайльд Гарольд», трэба перакладаць гады. А час не чакае. Таму рэч даецца некалькім майстрам. Іначай проста немагчыма. І  вось людзі бяруць на свае плечы велічэзную працу, але ў розных раздзелах усё ж заўважаецца рознастылёвасць.</p>
<p>У гэтым няма правіны людзей, таму што нельга двум майстрам зрабіць з аднаго ўзору дзве цалкам аднолькавыя вазы.</p>
<p>Глядзіце самі.</p>
<p> </p>
<div class="POETRY">
<p>Во! стук падкоў і кліч трубы не слабне,</p>
<p>Зямлю калоцяць бою перуны.</p>
<p>Ці ж не відаць вам, як дымяцца шаблі</p>
<p>І гіне брат і сын ваш без віны?</p>
<p>Хто быў апошні разбуральнік храма,</p>
<p>Свяцілішча Палады на гарах?</p>
<p>Хто той грабежнік, што з калон і брамаў</p>
<p>Скульптуры краў і помнікі ў мурах?</p>
<p> </p>
<p>Растуць, мацнеюць разам з ветрам крылы,</p>
<p>Зноў пачынаюць свой адвечны рух</p>
<p>І шумна абтрасаюць прах магілы,</p>
<p>Кайданы, што трымалі ў пастцы дух.</p>
<p> </p>
<p>Хачу дамоў. Яе, маю шыпшыну —</p>
<p>Брытанію, штоночы бачу ў сне.</p>
<p>Няўжо я там забыт? Няўжо чужына</p>
<p>Прытулак вечны дасць бадзягу мне?</p>
</div>
<div class="CLEAR"></div>
<p> </p>
<p> </p>
<p>Чуеце? Адзін памер, аднолькавы выбух страсці, нават адна настройка. І толькі струны, струны аднолькавага «ля» гучаць розна. Бо не знайшлося яшчэ майстра, які здолеў бы зрабіць дзве ў свеце аднолькавыя струны. Бо нікому яшчэ не ўдавалася не толькі народ зрабіць аднолькавым ва ўсіх асобах, што складаюць яго, але і двух людзей зрабіць духоўнымі блізнятамі. Нельга забываць гэтага.</p>
<p>І ўсё ж зроблена ўсё магчымае, каб паэма была адной суцэльнай брылай. «Чайльд Гарольд» перакладзены добра, а асобныя месцы (адно з іх — бой быкоў з першай песні) — проста выдатна.</p>
<p>Хацелася б сказаць некалькі слоў аб перакладзеным Максімам Лужаніным «Прароцтве  Дантэ».</p>
<p>Праца зроблена на дастаткова высокім мастацкім узроўні, і гэта асабліва прыемна таму, што Дантава тэрцына (у Байрана яе метрыка трошкі парушана) з яе пяцістопным ямбам і пераплеценай, ланцужна-неразрыўнай рыфмоўкай — памер вельмі, надзвычай складаны, памер, якім не кожны паэт можа рызыкнуць.</p>
<p>Да нешматлікіх агрэхаў гэтага перакладу трэба аднесці толькі тое, што ў некаторых месцах трайная рыфма недакладная. У Дантэ — гэта сталь і жалеза, нягледзячы на амаль нечалавечую складанасць пляцення.</p>
<p>Прывяду прыклад у выдатным рускім перакладзе М. Лазінскага (на беларускую мову «Боская камедыя» пакуль не перакладзена). Гэта з песні трэцяй: «Брама пекла. Нікчэмныя», тыя, што «прожили, не зная ни славы, ни позора смертных дел»:</p>
<p> </p>
<div class="POETRY">
<p>И смертный час для них</p>
<p>недостижим,</p>
<p>И эта жизнь настолько нестерпима,</p>
<p>Что все  другое было б  легче им.</p>
<p>Их память на земле</p>
<p>невоскресима;</p>
<p>От них и суд и милость отошли.</p>
<p>Они не стоят слов:  взгляни — и мимо!</p>
<p>И я, взглянув, увидел  стяг вдали.</p>
</div>
<div class="CLEAR"></div>
<p> </p>
<p> </p>
<p>Або яшчэ больш дакладна:</p>
<p> </p>
<div class="POETRY">
<p>И понял я, что здесь вопят от боли</p>
<p>Ничтожные, которых не возьмут</p>
<p>Ни  бог, ни супостаты  божьей воли.</p>
<p>Вовек не живший, этот жалкий люд</p>
<p>Бежал нагим, кусаемый слепнями</p>
<p>И осами,  роившимися  тут.</p>
<p>Кровь, между слез, с их  лиц текла струями.</p>
</div>
<div class="CLEAR"></div>
<p> </p>
<p> </p>
<p>Байран у «Прароцтве» ішоў шляхам Дантэ. І раптам у дакладнага, скрупулёзнага паэта, які сапраўды можа «вылепіць з гліны Адама», мы сустракаем такую, напрыклад, трайную рыфму: «дух — круг — уладару»; або «прах — раць — караць», «імкнуўся я — праяў — яхт» і г. д.</p>
<p>Глядзіце, як гэта добра перакладзена па сэнсе і якая недакладная рыфма («узвышаў — знішчаць — вачам») шкодзіць агульнаму ўражанню:</p>
<p> </p>
<div class="POETRY">
<p>Вачмі любві ўглядаўся з-пад павек</p>
<p>І шчыраю душою узвышаў</p>
<p>Нікчэмнасць, што расплоджваецца век,</p>
<p>Каб панаваць і добрае знішчаць,—</p>
<p>Што ён зрабіў, каб гэткі мець прысуд?</p>
<p>Ці ж не хапіла б тым смутным вачам</p>
<p>Кахання безнадзейнага пакут?</p>
</div>
<div class="CLEAR"></div>
<p> </p>
<p> </p>
<p>А ўвогуле, паўтараю, гэта дакладны, грунтоўна пабудаваны пераклад.</p>
<p>Пакідае надзвычай добрае ўражанне работа Уладзіміра Дубоўкі над «Шыльёнскім вязнем», гэтай песняй мужнасці і тугі. Добра перакладзены той стрымана-грозны, прароцкі тэмп, якім вызначаецца гэтая паэма:</p>
<p> </p>
<div class="POETRY">
<p>Бо пры святле астрожных крат</p>
<p>Чужым здаваўся нават брат.</p>
<p>Нас разлучыў, скаваў ланцуг,</p>
<p>Але злучала сэрца, дух.</p>
<p>Нам забаронены былі</p>
<p>Акрасы неба і зямлі,</p>
<p>Ды вораг мову ўзяць не мог,</p>
<p>Яна лунала праз астрог.</p>
</div>
<div class="CLEAR"></div>
<p> </p>
<p> </p>
<p>Ягоны ж пераклад «Каіна» — сур’ёзная, вельмі разумная і таленавітая работа... Люцыфар — дзіва! Яго словы пра бога — цуд!</p>
<p> </p>
<div class="POETRY">
<p>Няхай на зоры ён грувасціць зоры,</p>
<p>Усё ж самотны ён,</p>
<p>спрадвечны дэспат.</p>
</div>
<div class="CLEAR"></div>
<p> </p>
<p> </p>
<p>І як ён адразу перастае быць вялікім, як толькі паспрабуе  ўкленчання. І пратэст супроць бога, які не дае людзям Пладоў Жыцця, каб яны не зрабіліся падобныя  да багоў. І вера, што той, хто ўладае праўдай, павінен раздзяліць яе на ўсіх. І пакаранне за гэта імкненне Чалавека да ісціны. І пратэст супроць улады  смерці над жывымі — усё вельмі добра.</p>
<p>Я дагэтуль трызню размовай Каіна і Авеля. Апошні — такая ханжа і нуда, што я, шчыра кажучы, забіў бы яго на другой старонцы, не чакаючы дзесятай.</p>
<p>Я забыў нават трохі сухаватыя першыя строфы «Бронзавага веку» і рагатаў, чытаючы раздзелы аб кангрэсе, ганьбе Вероны, аб Англіі і Аляксандры Першым. Вось гэта гнеў, вось гэта сарказм, вось гэта сіла!</p>
<p>Дубоўка паказаў, якія разнастайныя рэчы ён можа рабіць. І бліскуча рабіць.</p>
<p>Я казаў ужо, што пераклады Язэпа Семяжона — мая слабасць. «Бепа» — самы чароўны пераклад ва ўсёй кнізе. Лёгкі, натуральны, трохі фрывольны. Ніякай скутасці. Вясёлая, балбатлівая гамонка, як бег крынічкі па жвіры. І раптам — бізуном, дзягай!</p>
<p>Вось ён і з’явіўся, беларускі Байран. Нам патрэбны беларускі Дантэ, беларускі Гётэ... Без «Фаўста» і «Боскай камедыі» не можа абыходзіцца нічыя літаратура. І справа нават не ў Дантэ і Гётэ. Справа ў нас. Трэба гэта зрабіць для сябе, для ўзбагачэння сваёй мовы, для яе гнуткасці, шматфарбнасці, зіхацення, светаноснасці. Таму пераклад Байрана — крок, які нельга пераацаніць.</p>
<p>Добра аформленая, з выразнымі гравюрамі мастака П. Аляксеева, гэтая кніга стала неабходнай кнігай, асабліва на стале маладога чалавека. Таму што Байран — вечная любоў усіх узростаў, а асабліва юнага.</p>
<p>Мы любім яго сяброў, ненавідзім яго ворагаў. Але асабліва любім яго самога. Па многіх прычынах, але галоўным чынам таму, што ён — наш сучаснік, чалавек, які стаяў за лудзітаў, за грэкаў, за вольных, за прыгнечаных.</p>
<p>Ягоная творчасць вучыць любві да радзімы і волі, вучыць сумленню, нянавісці да клерыкалаў, да ханжаў, да поскудзі, да філістэраў, да гнілога быдла, якое церпіць выспяткі, да добраахвотных халопаў, што цалуюць чужынскія рукі. Яна непрымірымая ў нянавісці, бо любіць людзей.</p>
<p> </p>
<div class="POETRY">
<p>Ці ж гэта не наш сучаснік? Вось аб капітале:</p>
<p>Вы згінеце, як знізіцца цана!</p>
<p>Для вас жыццё шчаслівае — вайна.</p>
<p>.  .  .  .  .  .  .  .  .  .  .  .  .  .  .  .  .  .  .  .  .</p>
<p>Ад думкі той вам галава баліць,</p>
<p>Што бедны стане лепш на свеце жыць.</p>
<p>Лягчэй людзям,— тлумачыце вы нам,—</p>
<p>Калі ўсе грошы аддадуць панам.</p>
</div>
<div class="CLEAR"></div>
<p> </p>
<p> </p>
<p>Вось аб манархах, якія хочуць вайны:</p>
<p> </p>
<div class="POETRY">
<p>Лепш меч на плуг табе перакаваць,</p>
<p>Лепш цаліну пустэльную ўзараць,</p>
<p>Ад рабства вызваліць народ лепш свой,</p>
<p>Чым кідацца туды сторч галавой.</p>
</div>
<div class="CLEAR"></div>
<p> </p>
<p> </p>
<p>Аб дыктатарах:</p>
<p> </p>
<div class="POETRY">
<p>Гарачка ўлады кінулася ў кроў</p>
<p>Стваральнікаў вучэнняў і дактрынаў,</p>
<p>Правадыроў, паэтаў, дзеячоў.</p>
<p>І ўсе яны, вялікія мужчыны,</p>
<p>Дурней за тых, каго дурыць павінны.</p>
<p>Зайздросцяць ім. О божа мой, чаму?</p>
<p>Каб чалавецтва глянула ў глыбіні</p>
<p>Такой душы, падобнай на турму,—</p>
<p>Не трэба славы ззяння век было б яму.</p>
<p> </p>
</div>
<div class="CLEAR"></div>
<p> </p>
<p>Аб рэвалюцыях:</p>
<p> </p>
<div class="POETRY">
<p>Стаіла страсць у логвішчы дыханне,</p>
<p>Ды пройдзе час — паўстане гневу раць,</p>
<p>І права помсты, кары й даравання</p>
<p>І сёння не прымусіць нас чакаць.</p>
</div>
<div class="CLEAR"></div>
<p> </p>
<p> </p>
<p>Байран верыў у справядлівасць для мільёнаў. Верыў у тое, што ў нядолі, у грубай сілы, рабаўнікоў, здзерцаў, гвалтаўнікоў і ашуканцаў нядоўгі век.</p>
<p>Ён быў атэіст. Гаворачы пра славу бога, ён разумеў славу і сілу праўды, якая робіць магутным нават слабога і пакрыўджанага.</p>
<p>І нам трэба падзякаваць перакладчыкам за тое, што яны данеслі да нас золата радкоў вялікага англічаніна.</p>
<p>Не, не англічаніна. Вялікага чалавека, які аднолькава належыць усім мовам і ўсім народам зямлі.</p>
<p>Невялічкая кніга ў мяцежнай, барвяна-чорнай вокладцы, кніга на нашай, на маёй і тваёй, чытач, роднай мове сведчыць аб гэтым.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>