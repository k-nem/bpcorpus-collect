<div class="container">
<div class="book-utils">
<div id="qrcode"></div>
<a href="/Uladzimir_Karatkievic/I_buduc_ludzi_na_ziamli.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1963? -->
<!-- HEADER_FIELD Edition: Караткевіч У. Збор твораў: У 8 т. Т. 8. Кн. 2. З жыццяпісу, нарысы, эсэ, публіцыстыка, постаці, крытычныя творы, інтэрв'ю, летапіс жыцця і творчасці. - Мн.: Маст. літ., 1991. - с. 129-140 -->
<!-- HEADER_FIELD FirstPublicationYear: 1964 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: публіцыстычны/эсэ -->
<!-- HEADER_FIELD Title: І будуць людзі на зямлі -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>І будуць людзі на зямлі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Калі гэта было — дальбог, не ведаю.</p>
<p>Ва ўсякім разе даўно... Даўно, калі мераць час меркай аднаго жыцця.</p>
<p>Наш дом стаяў на крутаяры над Дняпром, аддзелены ад яго алеяй старадаўніх ялін. За домам быў вялікі сад, увесь зарослы і цяністы. А за садам стаяў вельмі стары, урослы ў зямлю дом, які належаў гаспадарам з дзіўным прозвішчам: Косця. У доме былі печы з маляванымі галандскімі кафлямі і бронзавымі круглымі аддушынамі.</p>
<p>У гэтым доме спыняўся Напалеон, калі ішоў у паход, які яго загубіў. І таму дом здаваўся мне прывабным і страшнаватым, не такім, як усе астатнія аршанскія дамы.</p>
<p>У тую ноч над Дняпром раўла страшэнная навальніца. Вецер удзіраўся праз яліны ў сад, глуха шумеў іхнімі лапамі, варушыў парадзелую лістоту дрэў.</p>
<p>Мой бацька, які ўвогуле не вельмі любіў вершы, падышоў да акна, прыціснуўся лбом да чорнай шыбіны і, гледзячы некуды ў змрок, ціха сказаў:</p>
<p> </p>
<div class="POETRY">
<p>Реве та стогне Дніпр широкий,</p>
<p>Сердитий вітер завива...</p>
</div>
<div class="CLEAR"></div>
<p> </p>
<p>Радкі, якія ведаюць усе людзі і якіх тады яшчэ не ведаў я. Самыя, калі можна так сказаць пра вялікае, «збітыя», самыя «зацяганыя» радкі. І  яны раптам аддаліся ў сэрцы вялікай праўдай, адпаведнасцю таму, што рабілася за акном.</p>
<p>Я спытаў у маці, хто гэта.</p>
<p>— Шаўчэнка.</p>
<p>Дняпро, па маіх тагачасных пераконаннях, быў нашай, маёй ракой, і я спытаў:</p>
<p>— Ён наш?</p>
<p>— Ён  украінец. Яны таксама на Дняпры. Ніжэй па плыні.</p>
<p>«Ніжэй па плыні» азначала тады для мяне «за Ляўкамі»,  апошняй павароткай ракі, якую я ведаў. Нішто сабе. Блізка. Суседзі. Свае.</p>
<p>Я тады яшчэ не ведаў, да якой ступені я меў рацыю, лічачы гэтага чалавека «сваім». Я проста не мог уявіць, колькі жыццёва важных сустрэч мае адбыцца  ў мяне з ім. Розных сустрэч: у горы і ў шчасці, у хмельным ап’яненні юнацтва і сталай задумлівасці.</p>
<p>Першае пачуццё, калі я пачаў чытаць Тараса, было, вядома, не роздум і не суперажыванне. Гэта было хутчэй амаль фізічнае адчуванне заміраючага сэрца. Сэрца замірала ад размаху фантазіі паэта:</p>
<p> </p>
<div class="POETRY">
<p>Червоною гадюкою</p>
<p>Несе Альта<sup><a href="#footnote-1">1</a></sup> вісти,</p>
<p>Щоб летіли крюки  з поля</p>
<p>Ляшків-панків істи.</p>
</div>
<div class="CLEAR"></div>
<p> </p>
<p>Уявіш сабе гэтую поўную крыві гадзюку-раку і здрыганешся ад той жудасці, якая ахоплівае ўсю істоту, калі чытаеш сапраўды вялікі, просты твор няпростага мастацтва.</p>
<p>Лёс зрабіў так, што мае шляхі часта праходзілі праз тваю, Вялікі Кабзар, Украіну, перасякалі твае дарогі. Я трапіў туды неўзабаве пасля вызвалення Кіева (Беларусь яшчэ была пад акупантамі), Крашчацік быў разбураны, але ў Крашчаціцкім завулку збярогся дом, дзе ты жыў. І стаяла чырвоная каробка універсітэта, у якім ты выкладаў бы мастацтва, каб цябе не арыштавалі за бунтарскія вершы. Праз некалькі год я пайшоў вучыцца ў той самы корпус. Ва універсітэт, які носіць тваё імя. І  твая Украіна на цэлыя сем год стала мне другой радзімай.</p>
<p>Домік, у якім ты жыў, стаў музеем. У ім была дзівосная печка. Яна адна ацяпляла ўсе пакоі, выходзячы ў кожны хаця адной нейкай маленькай сваёй гранню. І быў пакойчык у мезаніне, дзе стаяў твой мальберт, ляжаў твой гадзіннік і твае пэндзлі. Можа, адным з іх ты маляваў Кацярыну і дзеда, які рэжа лыжку з грушы і сумна глядзіць на дзяўчыну?</p>
<p>Не. Кацярыну ты маляваў яшчэ ў 1842 годзе. Праз пяць год цябе арыштавалі і дзесяць год трымалі ў ссылцы. Значыць, ты маляваў гэтым пэндзлем нешта іншае. Магчыма, дамалёўваў серыю акварэляў. Магчыма, мой улюбёны «Від на Кара-Тау». І  зноў не, бо пэндзаль не акварэльны.</p>
<p>То што?</p>
<p>Не скажаш. І ўсё ж гаворыш.</p>
<p>У студэнцкія гады я з сябрамі хадзіў да цябе ў Канеў, на Чарнечую гару. Ішлі доўга, шмат разоў пераплывалі на сялянскіх дубках праз Дняпро, спыняліся ля крыніц, ішлі па высокіх кручах Трыполля. І  зямля была падобная і не падобная на Украіну. Хаты тыя самыя, але вакол былі старыцы, дубы, шаўковіцы на пяску і тэрыконы бітых ракавінак у кожным двары. Гэтыя тэрыконы яшчэ здалёк ззялі перламутрам — аж вачам было балюча.</p>
<p>І  раптам адкрылася перад намі гара твайго запавету. І ты ў бронзе. А пад табою твой Дняпро. Мой Дняпро. У чалавека бывае шмат успамінаў, але гэты быў з тых нешматлікіх, якіх не забудзеш.</p>
<p>Пасля універсітэта я два гады настаўнічаў не так і далёка ад тваёй Звянігарадчыны. Пад Белай Царквою. Ля Тарашчы. У мясцінах, што ты апісаў у «Прагулцы з задавальненнем і не без маралі».</p>
<p>Сяла, прыгажэйшага за мае Лесавічы, па-мойму, няма на Украіне. Сады, белыя хаткі, Катлуй,  які абмывае падэшвы ўзгоркаў, утвараючы бясконцыя стаўкі. І песні, песні такой дзівоснай прыгажосці, што шчыміць у сэрцы.</p>
<p>Маліцеся лёсу, паэты, каб ён даў вам у сэрцы вашага народа хоць сотую долю таго месца, якое займае ў сэрцы звычайнага ўкраінскага селяніна Тарас. Гэтага хопіць. Старыя, амаль непісьменныя дзяды чыталі некаторыя яго творы на памяць. І калі над белымі букетамі цвітучых садоў басілі хрушчы — гэта было як Тарасаў «Садок вишневий». І, напэўна, мала хто ў такія празрыстыя вечары не ўспамінаў аб ім.</p>
<p>Хрушчы басілі над вішнямі, як тысячы тысяч сімпатычных бамбавозаў. І гаспадар мой, філосаф ад прыроды, з двухкласнай асветай, ідучы са мною ў Тарашчу і ўзыходзячы на гару, кожны раз спыняўся, аглядаў беленькія ў зялёным хаткі і з чуллівай усмешкай дэкламаваў:</p>
<p> </p>
<div class="POETRY">
<p>Неначе  писанка сіло.</p>
</div>
<div class="CLEAR"></div>
<p> </p>
<p>Гэта было на тваіх шляхах, Тарас.</p>
<p>Хадзіў я і ў Лысянку над Гнілым Цікічам, сяло сто разоў апісанае паэтам. Тут ён часта бываў. Тут пабудаваў калісьці палаты Багдан Хмель. Будынак пазней разбурылі людзі Гонты і Залізняка.</p>
<p>Усе гэтыя мясціны былі месцам страшнага пажару гайдамацкай вайны. Гэта тут сяляне-рыцары разбіралі вазы з «жалезнай таранню» <sup><a href="#footnote-2">2</a></sup> і рэзалі магнатаў. Гэта тут палалі палацы.</p>
<p>Дзве сабакі заўсёды знюхаюцца, калі справа ідзе аб іхняй шкуры. Войска царыцы памагло магнатам Польшчы. І калі нават у наш час тут можна пачуць яшчэ апавяданні пра тыя неспакойныя часы, то можна ўявіць, якім было водгулле навальніцы ў гады дзяцінства вялікага паэта. І  мне здаецца — што б тут ні казалі — што менавіта адсюль ён і паходзіць: гэта — апошняе зіхаценне вялікага зарава былых навальніц і першая зарніца будучага вялікага ўрагану.</p>
<p>Як кожны чалавек, ён не ведаў і не мог ведаць сілы пражытага ім жыцця, магутнасці сваіх слоў. Ён не ведаў, што ён — зарніца. Яму здавалася, што ён — толькі апошні ўсплёск зарава.</p>
<p>Ацэньваюць нашчадкі. Сучаснікі — лямантуюць на руінах, як Іерамія. Жолуду, які ўпаў са зрынутага, вялікага калісьці дрэва, заўсёды здаецца, што гэта канец. Ён не ведае, што ён, самотны і малы для самога сябе, ёсць эстафета будучыні, што ў ім — карані, галіны і лісці вялікага дрэва лютасці, якое будзе весці спрэчку са стагоддзямі, зберагаць сабою чыстыя крыніцы і даваць цень усім добрым людзям.</p>
<p>Жолуд не ведае. А між тым ён — прыклад для кожнага змагара. Нішто не знікае ў свеце. Слязіна крыўды адальецца акіянам. І  адно жыццё можа назаўсёды пераважыць шалі вагаў, калі яно — для людзей, калі яно — высакароднае.</p>
<p>У першых  вершах Тараса загучаў гнеў і адчай. Гэта і зразумела. Лагодны, смелы і горды народ, абяскроўлены войнамі і паўстаннямі, здраджаны, абылганы, закоўвалі ў кайданы. Слізкі ад крыві бізун лунаў над спінамі людзей. Свісталі шпіцрутэны. І  гэта не Тарас Трасіла, а Тарас Шаўчэнка плакаў над прыніжэннем роднай зямлі:</p>
<p> </p>
<div class="POETRY">
<p>Обізвавсь Тарас Трясило</p>
<p>Гіркими сльозами:</p>
<p>— Бідна моя Украіно,</p>
<p>Стоптана ляхами!</p>
</div>
<div class="CLEAR"></div>
<p> </p>
<p>Па  загадзе дзяржаўнага фельдфебеля армейскія фельдфебелі здзекаваліся над самой гісторыяй, раскопваючы магілы, выкідаючы з іх шматпакутныя касцякі. Туга «Розритоі могили» ідзе адсюль.</p>
<p>Веданне гісторыі, любоў да яе — гэта падмурак, на якім чалавек — у дадзеным выпадку паэт — будуе трывалы будынак свайго жыцця. І  варты жалю той, у якога такога падмурку няма: мурашка, закінутая ў мора, бездапаможнае кацяня ў твані.</p>
<p>На гэтым падмурку Тарас пабудаваў велічны гмах сваёй паэзіі, галоўнай рысай якой стала багаборніцтва. Таму што слабы дазваляе адчаю прыдушыць сваю любоў, а моцны даходзіць да поўнага забыцця небяспекі і пачынае пагарджаць тленным і схільным да болю целам сваім у імя гонару, у імя справы, у імя любві да зямлі і людзей.</p>
<p>І  тут ужо чым больш ворагаў, тым лепш. Губляць няма чаго, а слава — большая.</p>
<p>Цар — давай цара, бог — давай бога!!! Таму, што ўладары шныраць вачыма па ўсіх канцах зямных, ці нельга захапіць чужы край і ўзяць яго з сабою ў труну. Няма сілы бачыць гэта, і чалавек крычыць — усё адно дзе: на людных плошчах ці ў пустынях. Няхай не пачуюць ні там, ні там — абы не быць саўдзельнікам брыды, якую чыняць тыраны.</p>
<p>Знішчаць? Няхай. Смерць лепшая за такое жыццё.</p>
<p>Яго любоў да людзей не ведала межаў. Часам яна прыкрывалася панцырам іроніі, часам аддавала горкім сарказмам. Шаўчэнка надзіва па-юнацку страсны. Ён прымушае кожнае сэрца біцца ва унісон са сваім, магчыма, больш чым які другі паэт на зямлі. І таму ён друг, таварыш дум, паплечнік усіх узростаў.</p>
<p>Ён  чалавек дзівоснага, неверагодна рэдкага на зямлі складу.</p>
<p>Ніколі ў жыцці ён не ведаў кампрамісаў. Роўнасць у яго азначае «роўнасць для ўсіх», без аніякіх выняткаў. Толькі што перажыўшы незлічоныя пакуты салдатчыны, ён слухае на параходзе ігру «прыгоннага Паганіні» Панова.</p>
<p>«...з тваёй беднай скрыпкі вылятаюць стогны зняважанай прыгоннай душы і зліваюцца ў адзін працяглы, сумны, глыбокі стогн мільёнаў... Ці хутка даляцяць гэтыя прарэзлівыя крыкі да твайго свінцовага вуха, наш праведны, няўмольны, неўлагодны божа?»</p>
<p>Роўнасць была патрэбная яму не ў нейкай там легендарнай будучыні, а сёння, зараз, вось тут, пад страхою кожнай мужыцкай хаты. Ягоныя радкі аб вёсцы і дагэтуль нельга чытаць без слёз абурэння і гневу.</p>
<p> </p>
<div class="POETRY">
<p>... Латану  свитину з каліки  знімають,</p>
<p>З шкурою знімають,— бо нічим обуть</p>
<p>Княжат недорослих. А он розпинають</p>
<p>Вдову за подушие, а сина  кують,</p>
<p>Единого сина, едину дитину,</p>
<p>Едину надію! — в війско оддають!</p>
</div>
<div class="CLEAR"></div>
<p> </p>
<p>Да віноўнікаў такога не можа быць іншага пачуцця, акрамя нянавісці. Усё адно хто яны: тупыя капралы або лібералы-панкі, ханжы, манюкі, «заўзятыя патрыёты», якія ўмеюць абдурыць нават славу.</p>
<p> </p>
<div class="POETRY">
<p>Кругом паскуда!</p>
<p>Чому ж його не так зовуть?</p>
<p>Чому на його не плюють?</p>
<p>Чому не топчуть?! Люди, люди!</p>
<p>За шмат гнилоі ковбаси</p>
<p>У вас хоч матір попроси,</p>
<p>То оддасте.</p>
</div>
<div class="CLEAR"></div>
<p> </p>
<p>Па-мойму, гэта азначае: знішчыць на месцы.</p>
<p>У каземаце, загнаны ў пустыню, Шаўчэнка кіне словы, споўненыя той гардыні, без якой людзі не былі б людзьмі: «караюсь, мучусь, але не каюсь». У яго не можа быць дылемы Галілея з адной замежнай п’есы:  пайсці на касцёр або пакаяцца, каб «даўжэй гаварыць праўду». Ёсць ва ўсім гэтым нешта невыказна брыдкае, і нездарма легенда выправіла яву, сказаўшы: «А ўсё ж яна круціцца».</p>
<p>Душу ўладна бярэ ў палон стойкі гонар за тое, што сярод роду чалавечага быў такі чалавек. Нібы сам беспамылковы інстынкт народа, вопыт усіх яго пакаленняў узрос у адной душы.</p>
<p>Агульнапрынятым, напрыклад, быў погляд сучаснікаў на Пятра І  як на ўвасабленне велічы, як на з’яву, што можа абяліць рабства і тыранію. І  вось Шаўчэнка перад помнікам Пятру:</p>
<p> </p>
<div class="POETRY">
<p>Кінь басуе,— от-от річку,</p>
<p>От... от... перескочить,</p>
<p>А він руку простягае,</p>
<p>Мов світ увесь хоче</p>
<p>Загарбати.</p>
</div>
<div class="CLEAR"></div>
<p> </p>
<p>А вось як выглядаюць пад пяром паэта Пятро і Кацярына:</p>
<p> </p>
<div class="POETRY">
<p>Кати! Кати! людоіди!</p>
<p>Наілись  обое,</p>
<p>Накралися!  А що взяли</p>
<p>На той світ з сабою?</p>
</div>
<div class="CLEAR"></div>
<p> </p>
<p>Слава асвянцоных афіцыйнай гісторыяй муроў — вось яна:</p>
<p> </p>
<div class="POETRY">
<p>...а з шкур наших</p>
<p>Соби багряницю</p>
<p>Пошив жилами твердими</p>
<p>І  заклав столицю</p>
<p>В новій рясі. Подивися:</p>
<p>Церкви та палати</p>
<p>Веселися, лютий  кате,</p>
<p>Проклятий! Проклятий!</p>
<p> </p>
</div>
<div class="CLEAR"></div>
<p> </p>
<p>І так паўсюль. У паэта адна думка — думка народа.</p>
<p>Усе булгарыны і чужбінскія  могуць ледзь не з амбонаў крычаць, што разгром народнай самасвядомасці — дабро. А Шаўчэнка адказвае:</p>
<p> </p>
<div class="POETRY">
<p>І забули сірий  попіл</p>
<p>По вітру розвіять.</p>
<p>Лежить  попіл на розпутти,</p>
<p>А в попелі тліе —</p>
<p>Іскра огню великого.</p>
<p>Тліе, не вгасае,</p>
<p>Жде підпалу, як той месник,</p>
<p>Часу дожидае...</p>
</div>
<div class="CLEAR"></div>
<p> </p>
<p>Клерыкалы могуць лямантаваць, што праваслаўе, самадзяржаўе і народнасць — дабро. А ён ведае, што ўсё гэта — фальшывыя гучныя словы, прыкрываючыся якімі, нянавісць, варварства і карыслівасць робяць свае цёмныя справункі.</p>
<p> </p>
<div class="POETRY">
<p>У  нас</p>
<p>Святую Біблію читае</p>
<p>Святий  чернець і научае,</p>
<p>Што цар якийсь — то свині  пас</p>
<p>Та дружню жинку взяв до себе.</p>
<p>А друга вбив. Тепер на небі!</p>
<p>От бачите, які у нас</p>
<p>Сидять на небі.</p>
</div>
<div class="CLEAR"></div>
<p> </p>
<p>Прадажныя гісторыкі выстаўляюць гнюсную расправу з паўстанцамі Каўказа як высакародную справу. Толькі два чалавекі падымаюць голас супраць маны — Леў Талстой і Тарас Шаўчэнка:</p>
<p> </p>
<div class="POETRY">
<p>Ми християни: храмы, школы,</p>
<p>Усе добро, сам бог у нас!</p>
<p>Нам тільки сакля очі коле:</p>
<p>Чого вона  стоіть у вас,</p>
<p>Не намі дана;  чом ми вам</p>
<p>Чурек же ваш та вам не кинем,</p>
<p>Як цій собаці! Чом ви нам</p>
<p>Платить за сонце не повинні!</p>
</div>
<div class="CLEAR"></div>
<p> </p>
<p>Іронія і сарказм мацнеюць. Здаецца, немагчыма ўжо ні ў каго верыць. Народ змучаны паборамі,  замардаваны, прыніжаны. Ён адрокся ад свайго слова, нават ад імя свайго. Немагчыма не кідаць у твар людзям слоў горычы і... немагчыма не любіць іх.</p>
<p> </p>
<div class="POETRY">
<p>За каго ж ти розіп’явся,</p>
<p>Христе, сине божий?</p>
<p>За нас, добрих, чи за слово</p>
<p>Істини... Чи може,</p>
<p>Щоб ми з тебе насміялись?</p>
<p>Воно ж так і сталось.</p>
</div>
<div class="CLEAR"></div>
<p> </p>
<p>Несправядліва было б не звярнуцца са словам да тых, што дапусцілі такое. Так нараджаецца адна з лепшых рэчаў «І мертвим, і живим», магутная, адчайная і, на жаль, амаль безнадзейная спроба абудзіць сумленне ў тых, што, стаўшы над простымі, зажэрліся, забылі аб тым, хто яны, якога народа дзеці, забыліся на ўдзячнасць, на неабходнасць плаціць борг.</p>
<p> </p>
<div class="POETRY">
<p>Умийцеся! Образ божий</p>
<p>Багном не скверніте.</p>
<p>Не дуріте дітей ваших,</p>
<p>Що  вони на світі</p>
<p>На те тільки, щоб нанувать...</p>
<p>Бо невчене око</p>
<p>Загляне ім в саму душу</p>
<p>Глибоко! Глибоко!</p>
<p>Дознаються небожата,</p>
<p>Чия  на вас шкура,</p>
<p>Та й засудять,— і премудрих</p>
<p>Немудрі адурять!</p>
</div>
<div class="CLEAR"></div>
<p> </p>
<p>Падпявалы хлусні, парафіяне дурасці, слугі ўвасобленай бяздарнасці, з інтэлектам, спалоханым яшчэ ў матчыным лоне,— вось яны, бязлітасна высмеяныя паэтам:</p>
<p> </p>
<div class="POETRY">
<p>Німець скаже: — Ви моголи.</p>
<p>— Моголи!  Моголи! —</p>
<p>Золотого Тамерлана</p>
<p>Онучата голі.</p>
<p>Німець  скаже: — Ви слав’яни.</p>
<p>— Слав’яни!  Слав’яни!</p>
<p>Славних прадідів великих</p>
<p>Правнуки погані!</p>
</div>
<div class="CLEAR"></div>
<p> </p>
<p>Паны  і паўпанкі, уладары душ, цемрашалы, паборнікі бізуна, закляймёныя пякучым Шаўчэнкавым словам:</p>
<p> </p>
<div class="POETRY">
<p>А чванитесь, що мин Польщу</p>
<p>Колись завалили!..</p>
<p>Правда ваша: Польща впала,</p>
<p>Та й вас роздавила!</p>
<p>Доборолась Украіна</p>
<p>До самого краю.</p>
<p>Гірше ляха своі діти</p>
<p>Іі розпинають.</p>
</div>
<div class="CLEAR"></div>
<p> </p>
<p>Паўстае перад вачыма «містычная», змрочна-жорсткая ад любві паэзія «Велікого льоха»<sup><a href="#footnote-3">3</a></sup> — аднаго з найбольшых  дзіваў у паэзіі.</p>
<p>Усім ладам сваім яна неабвержна сведчыць, што няма даравання тым, хто апраўдвае прыгон і дзеянні цароў, усіх гэтых Мучыцеляў і Пятрух,  якіх нібыта трэба ўсхваляць за іхнія дзеі і якіх сучасныя ім прыгонныя мужыкі лічылі за антыхрыстаў. Нельга апраўдваць тых, што далі магчымасць вароне ўкрасці кавалак жоўці ў засланага дзекабрыста, тых, вялікіх, што тысячамі губілі людзей на будове Пецярбурга, на Ладазе, у Фінляндыі, на Арэлі.</p>
<p> </p>
<div class="POETRY">
<p>Теперь уже заходились</p>
<p>Древності шукати</p>
<p>У могилах... бо нічого</p>
<p>Уже з хаты взяти.</p>
</div>
<div class="CLEAR"></div>
<p> </p>
<p>Раскопваюць магілы, і ў вочы ім смяюцца касцякі. Каб яшчэ ў форменных кайданах, то прыдаліся б. Але кайданы старыя. І  золата няма. І няма нашчадкам карысці ад гордай беднай гісторыі.</p>
<p>І  такі чалавек мог існаваць у чорны, у жалезны, у подлы век! Нездарма, відаць, гаварылі аб такіх вароны</p>
<p> </p>
<div class="POETRY">
<p>2</p>
<p>Я золотом розтопленим</p>
<p>Заллю йому очі!..</p>
<p>1</p>
<p>А він, клятий  недолюдок,</p>
<p>Золота не схоче.</p>
<p>3</p>
<p>Я царевыми руками</p>
<p>Скручу ему  руки!..</p>
<p>2</p>
<p>А я зберу з всього світа</p>
<p>Всі  зла і всі муки!..</p>
</div>
<div class="CLEAR"></div>
<p> </p>
<p>Мукі сабралі. Каземат. З забаронаю пісаць і маляваць. Узнагарода за сапраўдную любоў да радзімы. Адзіная ўзнагарода, якой можна ганарыцца.</p>
<p>І  адначасова ў гэтым пакаранні — усё бяссілле катаў. Што з ім сапраўды рабіць? Хіба знішчыць? Але мёртвы не пакутуе. Зламаць? Але такія нязломныя.</p>
<p>Знішчыць — застанецца песня. Заточыш — застанецца жывая нянавісць. Кабзар стаўся мацнейшы за фельдфебеля ў парфіры. Але яго казематныя вершы — гэта згусткі пакуты і болю. Менавіта гэтыя гады далі «Садок», які мог бы здацца ідылічным і саладжавым, каб мы не ведалі, калі ён напісаны.</p>
<p>Ідылія знікае. Застаецца плач па волі, смяротная настальгія і пяшчота. Каб ён быў толькі нязломны прарок — мы, магчыма, болей паважалі б яго, але так не любілі б. Каб ён пісаў толькі вершы пра тугу — мы шкадавалі б яго, але не захапляліся. Ён пісаў і тое і другое. Пад пагрозай кары.</p>
<p>У гэтыя гады з’явілася ў свет, бадай, самае чароўнае стварэнне яго — балада, якая сваімі трыццаццю чатырма радкамі адна вартая юнацкай «Кацярыны», балада «Рано-вранці новобранці».</p>
<p>Маці вярнула дачку, якая пайшла была за навабранцамі. Потым пахавала яе і сама пайшла ў старцы. Пахілілася хата. І  вось аднойчы прыйшоў на мыліцы салдат, сеў і задумаўся. Хата пустая. А калісь жа тут ткаліся ручнікі, мярэжыліся шоўкам вясельныя хусткі. І  ён думаў жыць і кахаць.</p>
<p> </p>
<div class="POETRY">
<p>Сидить  собі коло пустки.</p>
<p>Надворі смеркае.</p>
<p>А в вікно, неначе баба,</p>
<p>Сова виглядае.</p>
</div>
<div class="CLEAR"></div>
<p> </p>
<p> </p>
<p>Не ведаю, як у каго, а ў мяне марозам цягне па скуры, так гэта хораша. І  ўсё гэта не толькі абвінавачванне супраць дзяржавы, якая ваюе, жандарыць і трушчыць людскія жыцці. Гэта яшчэ і прадбачанне свайго лёсу. Плач аб пакінутай радзіме, хаце, аб дзяўчыне, з якой ён ніколі не сустрэнецца, плач аб сваёй самотнай старасці.</p>
<p>Такога, магчыма, ад яго і чакалі.</p>
<p>І памыліліся. Ён  застаецца нязломны. Яму здаецца, што і самога бога даўно праклялі людзі. Значыць, няма чаго маліцца. Толькі што адпушчаны на волю, ён, ні пра што не забыўшы, нічым не навучаны, піша яшчэ больш выбуховую рэч:</p>
<p> </p>
<div class="POETRY">
<p>Німіі, подліі раби,</p>
<p>Підніжки  царськіі, лакеі,</p>
<p>Капрала п’яного! Не вам,</p>
<p>Не вам, в мережаній лівреі</p>
<p>Донощики  і фарисеі,</p>
<p>За правду  пресвятую стать</p>
<p>І  за свободу. Розпинать,</p>
<p>А не любить ви вчились  брата!</p>
<p>О роде суетний, проклятий,</p>
<p>Коли  ти видохнеш? Коли</p>
<p>Ми діждемося Вашінгтона</p>
<p>З новим  і праведним  законом?</p>
<p>А діждемось-таки колись!</p>
</div>
<div class="CLEAR"></div>
<p> </p>
<p>Яшчэ больш ярасна накідваецца ён на царкву, якая мірылася з усімі гаспадарамі, абы яны дазвалялі ёй жыць і гандляваць Хрыстом. З  цэзарамі, што цкавалі хрысціян ільвамі, з язычнікамі, што забівалі папоў. Царква-блудніца, відаць, толькі з-за сусветнай славы самога пана Езуса не аб’явіла  яго «ілжэнастаўнікам» і «ерэсіярхам», бо ўся гісторыя царквы ёсць актыўнае адмаўленне Евангелля, бо людзі, якія ліжуць мірскім уладарам пяткі, відавочна, забылі словы аб «сусветных валадарах цемры гэтага веку». І таму — дзярыце з баграніц анучы, курыце люлькі з кадзіл, паліце «яўленнымі» печку, вымятайце крапілам новую хату.</p>
<p>Нянавісць душыла паэта. Здохла «Сука», жонка Мікалая І,  галодных дзяцей з прытулкаў гналі за труною «маці народаў», дзякаваць за шчаслівыя забавы дзяцінства. Паэт задыхаўся:</p>
<p> </p>
<div class="POETRY">
<p>І день іде, і ніч  іде.</p>
<p>І голову схопивши в руки,</p>
<p>Дивуешься, чому не йде</p>
<p>Апостал правди і науки!</p>
</div>
<div class="CLEAR"></div>
<p> </p>
<p>Ставячы перад сабою гэта пытанне, ён не ведаў, што апостал праўды і навукі даўно ўжо з’явіўся ў свет, ударыў грамавержца, прыкутым Праметэем пакутаваў у пустынях і цяпер памірае ад пакут, якія даў яму лёс, ад няздзейсненых жаданняў, ад няволі.</p>
<p>Не ведаў, што апосталам гэтым быў ён сам.</p>
<p> </p>
<div class="POETRY">
<p>...Буде  бите</p>
<p>Царями сиянее жито!</p>
<p>А люди виростуть.  Умруть</p>
<p>Ще незачатіі царята...</p>
<p>І  на оновленій землі</p>
<p>Врага  не буде,  супостата,</p>
<p>А буде син,  і буде  мати,</p>
<p>І будуць люди  на землі.</p>
</div>
<div class="CLEAR"></div>
<p> </p>
<p>Людзі будуць, урэшце, на ўсёй зямлі. І ў немінучым чаканні гэтага мы павінны вечна дзякаваць светачам, і сярод іх Кабзару, за тое, што ён вучыць таму, што не падмане і не састарэе: любові да чалавека, вучыць адзіна вартаму ў свеце — мужнасці.</p>
<p>Вось і ўсё аб тым, як жыццё ўвесь час сутыкала мяне з думамі і радкамі Шаўчэнкі.</p>
<p>Нічога незвычайнага. Усё такое ж, як і ў мільёнаў іншых людзей. У мільёнаў, з якіх я не вызначаюся нічым. Бо так думалі аб ім і так сустракаліся з ім — усе.</p>
<p>Артэрыя Дняпра з’яднала мяне калісь з тваім, Кабзар, радзінным месцам, з домам, які даўно ўжо стаў попелам.</p>
<p>Стаў попелам? Так. Але з попелу гэтага выкрасаўся агонь, які адзін спаліў на нашай грэшнай зямлі больш нечысці, чым тысячы іншых вогнішчаў.</p>
<p>І  таму я схіляю перад табой галаву, слава Украіны і ўсіх краін зямлі, мой Бацька, багаборац з майго Дняпра.</p>
<div class="endnote-block">
<div class="footnote"><p><sup><a id="footnote-1">1</a></sup> Прыток рэчкі Трубеж (Трубайла).</p>
</div>
<div class="footnote"><p><sup><a id="footnote-2">2</a></sup> Нажы.</p>
</div>
<div class="footnote"><p><sup><a id="footnote-3">3</a></sup> Вялікага склепа.</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>