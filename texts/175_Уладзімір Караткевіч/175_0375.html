<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Kalumby_ziamli_niaznajemaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 05.02.1957 -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Калумбы зямлі нязнаемай -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Калумбы зямлі нязнаемай</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Паэт лахмаціў валоссе кудлатае</p>
<p>І вяртаў можа чатыры гадзіны</p>
<p>Пра гром пасатаў, пра тропікаў шаты,</p>
<p>Пра бег драмадэраў ў барханах пустыні.</p>
<p>Воплескі столь узарвалі ў кватэры,</p>
<p>Ад захаплення салон задыхаўся...</p>
<p>Напэўна, Калумб, адкрыўшы Амерыку,</p>
<p>Лаўраў гэткіх не дачакаўся.</p>
<p>Чытаў ён доўга пра пальмы над стрэхамі,</p>
<p>Пра бойку матросаў у душным труме.</p>
<p>(Паэт, сапраўды, аднойчы праехаў</p>
<p>На кацеры з Поці і аж да Сухумі.)</p>
<p>Паэту на кудлы з чаркай і хлебам</p>
<p>Крылатая апускалася слава.</p>
<p>Жанчыны пабеглі б за ім аж на неба,</p>
<p>Мужчыны галантна шапталі: «Брава».</p>
<p>Калісьці былі «поэты печали»,</p>
<p>«Паэты-трыбуны», «паэты прарочыя»,</p>
<p>А зараз слова «паэт» азначае,</p>
<p>Часцей за ўсё, «улюбёнец жаночы»,</p>
<p>І ціхі шум местачковых баронаў</p>
<p>Гудзеў пад сурдынку ў пакоі людным:</p>
<p>«Ах-ах, мандаліны! Ах-ах, мусоны!</p>
<p>А ў нас так шэра! А ў нас так нудна!»</p>
<p>Я ведаў — яны ненавідзяць новае.</p>
<p>Нашто перад свіннямі сыпаць перлы?</p>
<p>І ўсё ж я ўстаў і абрушыўся словам</p>
<p>На гэту прыбраную зграю памерлых:</p>
<p>Вы сядзіцё тут ад лямпы сінія</p>
<p>І марыце пра піраміды над Нілам,</p>
<p>А што вы ведаеце пра краіну,</p>
<p>У якой вас маці на свет нарадзіла?</p>
<p>Яна вам нудная, шэрая, сумная.</p>
<p>Ясце яе бульбу, ясце яе сала,</p>
<p>А самі былі толькі ў мінскім ДУМе,</p>
<p>Ды чулі аднойчы імя Купалы.</p>
<p>Не бачыце света за ўласнай клумбай</p>
<p>У марах аб нейкім цудоўным раі.</p>
<p>Што вам да тых вялікіх Калумбаў,</p>
<p>Якія край ваш вам адкрываюць?</p>
<p>Пыляцца кнігі іхнія ў крамах,</p>
<p>Забыццю аддалі старыя карціны,</p>
<p>На вежах разбураных полацкіх храмаў</p>
<p>Шыльда: «Распівачна і на вынас».</p>
<p>На ўсё адпіска. Музей? Пачакаем.</p>
<p>Збор вышывак. Некалі прымем меры.</p>
<p>Аддзел этнаграфіі? Як жа, ствараем.</p>
<p>Помнікі бураць? Праверым, праверым.</p>
<p>Што ім з таго, што за кнігу і слова</p>
<p>Народ сем стагоддзяў ставаў у стрэмя?!</p>
<p>Не любяць Радзімы, не любяць мовы.</p>
<p>Хлопы! Іваны без роду, без племені!</p>
<p>Што ж дзіўнага, адукаваныя дамы,</p>
<p>Што вы ў захапленні ад нейкіх пасатаў,</p>
<p>Хамы лічаць заўсёды «хамскім»</p>
<p>Матчыну песню і матчыну хату.</p>
<p>А я не пішу пра чужыя шыроты.</p>
<p>Я джунглі і ў нас адшукаць сумею.</p>
<p>Сцяблінка звычайнай расянкі балотнай</p>
<p>Цікавей жыве за ўсе архідэі.</p>
<p>У дрэвах з мармуру — іх зваць бярозамі,</p>
<p>У вежах з карункавым іхнім уборам</p>
<p>Я добра бачу ўчарашнія слёзы</p>
<p>І сённяшні смех з барацьбою поруч.</p>
<p>Райскія птушкі (сіваваронкі)</p>
<p>Ў джунглях дрымучых (лясах Белавежы),</p>
<p>Ў краі нязнаемым (роднай старонцы)</p>
<p>Ў мімозы сядаюць (у верас бязмежны).</p>
<p>Што мне да кінутых храмаў Мая,</p>
<p>Калі жывуць легенды ў народзе,</p>
<p>Калі на выспах глухіх адкрываю</p>
<p>Крокі мінуўшых тысячагоддзяў.</p>
<p>У нашай краіне ёсць буслы чорныя,</p>
<p>Бабры разумныя, як прэзідэнты,</p>
<p>І жораваў скокі на весніх азёрах.</p>
<p>Чуеце, гора-інтэлігенты?!</p>
<p>Мядзведзі лечацца травамі горкімі,</p>
<p>Шукаючы дзікі часнок на лузе,</p>
<p>Павук-серабранка ў гняздо пад чаротамі</p>
<p>Носіць паветра дзецям пад пузам.</p>
<p>А вы льяцё па чужому слёзы,</p>
<p>Забыўшы радзімы простыя кветкі,</p>
<p>І любіце вершы ёлупаў розных.</p>
<p>Вядома, свінню прыцягвае сметнік.</p>
<p>Маю Радзіму, маю зялёную</p>
<p>Забыць і ў разрад нецікавых сунуць?</p>
<p>Мала вам плюнуць у твары сонныя.</p>
<p>Чакайце! Яшчэ калі-небудзь плюнуць!</p>
<p>А я ў народ мой заўсёды веру,</p>
<p>І для яго як вопытны кормшчык,</p>
<p>Адкрыю найлепшую ў свеце Амерыку</p>
<p>(Вёску Амерыку, што пад Оршай).</p>
<p> </p>
<p><i>[1957 г. ?]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>