<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Balada_pra_paustanca_Vaukalaku.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1956? -->
<!-- HEADER_FIELD FirstPublicationYear: 1956 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Балада пра паўстанца Ваўкалаку -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Балада пра паўстанца Ваўкалаку</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Апошняя ноч над зямлёю.</p>
<p>Каля мяне, як цень,</p>
<p>Праходзіць да вадапою</p>
<p>Вольны лясны алень.</p>
<p> </p>
<p>Заўтра нічога не будзе.</p>
<p>Ляжу ў яры ля ракі.</p>
<p>Куляю срэбнаю ў грудзі</p>
<p>Звалілі мяне паюкі.</p>
<p> </p>
<p>У полі абшар шырокі,</p>
<p>А тут і вільгаць, і цень.</p>
<p>Няма прасторы для вока...</p>
<p> </p>
<p>Лісце аб’еш, алень!</p>
<p> </p>
<p>Біўся з панамі нямала,</p>
<p>На ўсіх наганяючы жах,</p>
<p>Часамі — і без кінжала,</p>
<p>З адною злосцю ў руках.</p>
<p>Дабрацца б да родных межаў,</p>
<p>Пабачыць бы новы дзень...</p>
<p>Дай глянуць на свет бязмежны,</p>
<p> </p>
<p>Лісце аб’еш, алень!</p>
<p> </p>
<p>Мне ж не зламаць рукамі,</p>
<p>Я ж не магу стаяць,</p>
<p>А там на гары, за кустамі,</p>
<p>Родная хата мая...</p>
<p>Сястра сядзіць пад калінай,</p>
<p>Абляпілі «маскалікі» пень...</p>
<p>Зрабі прасвет у галінах,</p>
<p> </p>
<p>Лісце аб’еш, алень!</p>
<p> </p>
<p>Каб хату пабачыць бедную</p>
<p>І неба, дзе бусел ляціць,</p>
<p>Каб могілкі мог я ўгледзець,</p>
<p>Дзе маці мая ляжыць.</p>
<p>Пад мядовыя гівала гукі,</p>
<p>Патаемны крык леляка</p>
<p>Склала каравыя рукі,</p>
<p>Чакаючы з пушчы сынка.</p>
<p>Апоўдзень над тымі капцамі</p>
<p>Сыта бубніць авадзень...</p>
<p>Зламай крушыну рагамі!</p>
<p> </p>
<p>Лісце аб’еш, алень!</p>
<p> </p>
<p>Знімі мяккімі губамі</p>
<p>Пярсцёнак з рукі маёй.</p>
<p>Там, пад старымі дубамі,</p>
<p>Хата пад новай страхой...</p>
<p> </p>
<p>Ад пана адбіў дзяўчыну,</p>
<p>Ад пана на белым кані...</p>
<p>Схавалі мяне яліны,</p>
<p>Хмыз, лесавыя пні.</p>
<p>А ў сэрца другі ёй убіўся,</p>
<p>Пакорлівы, добры, святы.</p>
<p>Я бачыў і адступіўся,—</p>
<p>Што возьмеш з авечак ты?</p>
<p>Зрабіў я, што пан у іх новы</p>
<p>(Й таго «Кабыздохам» завуць),</p>
<p>Дапамог канём і каровай,</p>
<p>Няхай сабе ў міры жывуць...</p>
<p>Пярсцёнак жанчыне ў маністах</p>
<p>Аддай і пра смерць не крычы.</p>
<p>Хай будзе сумленне чыстым!</p>
<p>Хай спіць спакойна ўначы!</p>
<p>Цяпер і маніць не трэба,</p>
<p>Як слабасць да сэрца дайшла:</p>
<p>Больш солі,</p>
<p>больш хлеба, больш неба</p>
<p>Патрэбна яна была.</p>
<p>І толькі волі вялікай</p>
<p>Я б за яе не аддаў...</p>
<p>Зацкаваны... Магутны... Дзікі...</p>
<p>Як я яе кахаў!</p>
<p>Пабачыць бы любыя вочы,</p>
<p>Пакуль не пакрыў мяне цень.</p>
<p>Не абмінай!</p>
<p>Варочай!</p>
<p>Лісце...</p>
<p>Аб’еш...</p>
<p>Алень!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>