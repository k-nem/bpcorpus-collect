<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Slachi_Ihnata_Bujnickaha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 22.09.1967 -->
<!-- HEADER_FIELD FirstPublicationYear: 1971 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Шляхі Ігната Буйніцкага -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Шляхі Ігната Буйніцкага</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Па пясчаных дарогах, па гразкіх дарогах,</p>
<p>Па дарогах, якім канца не відаць...</p>
<p>Зверху хмараў чароды.</p>
<p>Знізу — хвалі разлогаў.</p>
<p>Зверху хвошча вада.</p>
<p>Знізу плешча вада.</p>
<p> </p>
<p>На палях ялянцу гатычныя вежы.</p>
<p>Верх фургона дарэмна ловіць зару...</p>
<p>О, якая туга, якое бязмежжа,</p>
<p>О, які нязнаны твой шлях, Беларусь!</p>
<p> </p>
<p>Пан каморнік! Куды?</p>
<p>Каму гэта трэба?</p>
<p>Што звычайным хлопам гэтых краёў,</p>
<p>Ім, якія жывуць без імя і неба,—</p>
<p>Тыя песні твае, тое слова тваё?!</p>
<p> </p>
<p>Што ім тая забытая дзіўная вера?</p>
<p>Лепш бы ты, як раней, межаваў палі</p>
<p>І стараўся даць ім — судом і мерай —</p>
<p>Хоць валоку якую панскай зямлі.</p>
<p> </p>
<p>Што ім іхні лёс,</p>
<p>Вялікі й суровы?</p>
<p>Што ім,— мо ўжо адкажаш нарэшце ты,—</p>
<p>Да загнанай, забітай, задушанай мовы,</p>
<p>Іх вялікасць першы вандроўны артыст?..</p>
<p> </p>
<p>Але што гэта я?</p>
<p>Ёсць святло і цені.</p>
<p>Гэта вечна.</p>
<p>І вечны няроўны бой,</p>
<p>І таму сэрцам плачу, ўстаю на калені</p>
<p>Перад ранняй, святою магілай тваёй.</p>
<p> </p>
<p>Яснай месячнай ноччу ці днём журботным</p>
<p>Свеціць дальнім нашчадкам яна, як маяк,</p>
<p>І таму, чым мужней, неразумней, самотней,</p>
<p>Тым ясней, тым велічней слава твая.</p>
<p> </p>
<p>І гарэць той славе, нятленнай, шырокай</p>
<p>Да апошніх, бязведамных нашых вякоў</p>
<p>За адну тваю спробу замест валокі</p>
<p>Мову людзям вярнуць і зямлю бацькоў.</p>
<p> </p>
<p>Слава <i>Першых</i>, якія сабой заплацілі</p>
<p>За айчыну і слова, племя і род</p>
<p>І душу аддалі, каб яна ажывіла</p>
<p>Мёртвы гліны камяк:</p>
<p>Свой родны народ.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>