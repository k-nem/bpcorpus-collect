<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Zasus.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1960? -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Засуш -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Засуш</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пілавінне цягаў на гару, каб не мерзнуць зімою.</p>
<p>Слова мерзнуць прыдумаў, здаецца мне, нейкі вар’ят.</p>
<p>Трыццаць градусаў спёкі. Пад сіняй шкляною смугою</p>
<p>Задыхаецца ў сонцы бляшанымі лісцямі сад.</p>
<p>Сорак дзён абыходзяць дажджы паплавы і палеткі,</p>
<p>Сорак дзён, не змаўкаючы, ворат ля студні рыпіць,</p>
<p>Травы пудрацца пылам, і нікнуць бязвольныя кветкі,</p>
<p>Лісце дзюбу раскрыла, як галка, жадаючы піць.</p>
<p>Выльеш цэбар вады уначы пад каравую грушу —</p>
<p>З прагным шоргатам п’е, знемагаючы ў смазе, зямля.</p>
<p>Толькі жоўты баркун, улюбёнец спякоты і сушы,</p>
<p>Сотняй дзід залатых пагражае маўклівым палям.</p>
<p>Я паіў свой гарод, я паіў свае кветкі і дрэвы,</p>
<p>Але як напаіць мне мільярды аўсоў і пшаніц,</p>
<p>Што дрыжаць перад вокам чырвоным калматага гневу</p>
<p>І аб літасці просяць, галовы схіляючы ніц?</p>
<p>І заходзіцца сэрца сялянскім разважлівым жалем.</p>
<p>Шкода парасткаў гэтых, што глебу прабілі для мук,</p>
<p>Шкода баб, што вясною на печцы халоднай стагналі</p>
<p>Ад нясцерпнага болю у трэшчынах высахлых рук.</p>
<p>І балбоча стары, што жыве па суседстве са мною,</p>
<p>Як калісьці малебны служылі, ішлі на мяжу,</p>
<p>А вачам уяўляецца жыта сухою сцяною,</p>
<p>І адчай у вачах, і надрыўныя крыкі:</p>
<p>«Дажджу!!!»</p>
<p>І дзядоўнік на рызе папоўскай, ніжэй паясніцы...</p>
<p>Каб вы здохлі, старыя гады і старыя часы!</p>
<p>Пуста ў небе, дзяды, і дарэмна ішлі вы маліцца,</p>
<p>Каб вярнулася вільгаць у ломкія каласы.</p>
<p>Што рабіць, калі зроблена ўсё,</p>
<p>што ў руках чалавечых,</p>
<p>А на нівы дагэтуль ад хмары не падае цень,</p>
<p>І нясе толькі пару з ракі надыходзячы вецер,</p>
<p>І лягчэйшым надыдзе у рукі людзей працадзень.</p>
<p> </p>
<p>Я іду на раку пасля працы упартай, стараннай.</p>
<p>Эскаватар, капаўшы канаву, замоўкнуў без сіл.</p>
<p>Паміж пальцамі ног б’е дзесятак маленькіх фантанаў.</p>
<p>Б’е і зноў асядае гарачы і мякенькі пыл.</p>
<p>Нават камні з ракі павысоўвалі чорныя спіны</p>
<p>І стаяць у тузе, бы няшчасных кароў чарада.</p>
<p>І на іхніх баках, як на скуры гарачай дэльфіна,</p>
<p>Высыхае ў імгненне ад ног маіх мокрых вада.</p>
<p>Я плыву праз Дняпро, і слабенькая сіняя слаўка</p>
<p>Нада мною пілікае, яўна зайздросцячы мне,</p>
<p>І выходжу на бераг, апрануты ў алыя плаўкі</p>
<p>І ў бліскучую скуру на бронзавай мокрай спіне.</p>
<p>Бераг стромавысокі. Унізе рыбак, як мурашка,</p>
<p>І альшэўнік,</p>
<p>што ледзьве дзярэцца на страшны адхон,</p>
<p>А вакол разнатраўе рамонак, дзятліны і звяшкі,</p>
<p>А над гэтым — спякота, і коршак трапёткі, і сон.</p>
<p>Што рабіць мне з палямі, што цягнуць калючыя рукі</p>
<p>У адзіным імкненні дасхочу напіцца і жыць?</p>
<p>Што рабіць з маім сэрцам,</p>
<p>што плача спагадай і мукай,</p>
<p>У якім, як на полі, чырвоная засуш стаіць?</p>
<p>Успамін. Успамін. Дні пяшчотнай вясны ўспамінаю,</p>
<p>На бязмежных лугах кураслепаў халодны пажар,</p>
<p>Жыватворнае мяккае сонца раскошнага мая,</p>
<p>І дажджы залатыя, што шчодра бруіліся з хмар</p>
<p>На зямлю тваю чыстую, на зямлю залатую,</p>
<p>На паляны лясныя, на іх небагаты убор,</p>
<p>На забытыя белыя храмы,</p>
<p>што восем стагоддзяў сумуюць</p>
<p>У лугах залацістых і ў лесе над плёсам азёр.</p>
<p>Вочы, вочы каханыя, шэрыя, мяккія зоры,</p>
<p>Вы маглі пагражаць, вы смяяцца і лашчыць маглі.</p>
<p>Памятаеш, стаялі ўдваіх мы на белых узнесеных</p>
<p>хорах</p>
<p>Самай лепшай царквы, што самотна стаіць на Нерлі.</p>
<p>Б’е святло невядома адкуль на халодныя сцены,</p>
<p>На ільвоў, што таемна да нас прамаўляюць у сне,</p>
<p>Быццам тысячы тысяч забытых людскіх пакаленняў</p>
<p>Ўсе жылі для таго, каб цябе нарадзіць і мяне.</p>
<p>А ў адверстыя дзверы ляпечуць лугі пад вятрыскам,</p>
<p>І няма ім канца, і на іх зелянеюць дубы,</p>
<p>І ля рук маіх цвёрдых так блізка, так блізка,</p>
<p>так блізка</p>
<p>Легкакрылыя бровы і вочы, якіх не забыць.</p>
<p>Што рабіць, калі сэрца дурное цябе ўспамінае</p>
<p>І ляціць да цябе праз ляснога пажарышча дым?</p>
<p>Я ж не ведаю нават, кахаеш або не кахаеш,</p>
<p>Помніш часам мяне ці адразу забыла зусім.</p>
<p>Але жыць не магу без цябе, як засмяглыя травы,</p>
<p>Па якіх сухавеі начамі і днямі ідуць,</p>
<p>Як палі без дажджу, як карэнні без злівы ласкавай,</p>
<p>Як нябёсы без яснай вясёлкі, што цягне ваду.</p>
<p>І трывогай бязмежнаю поўняцца сэрца і грудзі.</p>
<p>Я зрываю рамонак, што вырас з ускраю раллі,</p>
<p>І гадаю з трывогаю:</p>
<p>будзе кахаць ці не будзе?</p>
<p>Прыйдзе дождж ці не прыйдзе на сэрца і ў нашы палі?</p>
<p>Будзе! Будзе! Грудзям не стае на хвіліну паветра.</p>
<p>І, узняўшы павекі ў абшары, што вочы сляпяць,</p>
<p>Адчуваю ўсім целам парыў нечаканага ветру,</p>
<p>Заўважаю, што ў далях трывожныя хмары кіпяць.</p>
<p>Б’е далёкі пярун, бы ў клубах наплываючых, чорных.</p>
<p>З гарлавою пяшчотай бурчыць добразычлівы звер.</p>
<p>Хутка, хутка па лісцях заскачуць халодныя зоры.</p>
<p>Не праходзь стараною. Я веру! Я веру цяпер!</p>
<p>О каханая, ты, што вясеннія дорыш світанні,</p>
<p>Ты — пачатак жыцця, што ніколі не будзе канцом,</p>
<p>Не забі мяне градам, дай вільгаць, жыццё і каханне,</p>
<p>Дай мне славіць цябе пад сярэбраным цёплым</p>
<p>дажджом.</p>
<p>Дай сустрэць цябе ротам раскрытым, грудзьмі і</p>
<p>рукамі,</p>
<p>Дай мне вечнае шчасце: над вымытай злівай травой</p>
<p>Зліцца ў крыку любові з пакутнымі тымі палямі,</p>
<p>Што чакаюць цябе, што загінуць без ласкі тваёй.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>