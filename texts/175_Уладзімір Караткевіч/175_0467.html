<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Prarok_Hieronim_Bosch.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1960? -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Прарок Геронім Босх -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Прарок Геронім Босх</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>ПРАРОК ГЕРОНІМ БОСХ<sup><a href="#footnote-1">4</a></sup></p>
<p> </p>
<p><i>Н. М. Молевай</i></p>
<p> </p>
<p>«Увага! Увага! Увага!</p>
<p>Рыхтуецца атамны выбух.</p>
<p>Хавайце дзяцей!</p>
<p>Хавайце вучоных і кнігі!</p>
<p>Хавайце ў зямлю партытуры</p>
<p>Бетховена і Гуно!</p>
<p>Хавайце карціны Босха:</p>
<p>Ён ведаў пра гэта даўно».</p>
<p>Дзіўны, дзіўны мастак!</p>
<p>У цемры сярэднявечча</p>
<p>Сядзеў ён перад мальбертам,</p>
<p>Які асвятлялі свечы.</p>
<p>Цень у кутах пакоя,</p>
<p>Цені па фарбах бягуць,</p>
<p>Цень над роднай краінай,</p>
<p>Змрочныя цені ў мазгу.</p>
<p>Іспанцы край захапілі,</p>
<p>Палілі людзей без жалю,</p>
<p>Жыць не давалі нікому,</p>
<p>Існаваць — рабам дазвалялі.</p>
<p>Плакалі дзеці малыя,</p>
<p>Ўміраючы на нажы,</p>
<p>І нельга было смяяцца</p>
<p>Мастаку, што з праўдай дружыў.</p>
<p>Таму ў грудзях такога</p>
<p>Не сэрца, а галавешка,</p>
<p>Таму ў Героніма Босха</p>
<p>Памерла на вуснах усмешка.</p>
<p>Ён бачыў, што душы прыгнечаных</p>
<p>Не сталь, а бязвольны воск,</p>
<p>І прарочыў дрэнным людзям</p>
<p>Геній Геронім Босх.</p>
<p>Сваёй неўтаймоўнай фантазіяй</p>
<p>Выклікаў ён пачварныя здані...</p>
<p>Праз трэшчыны на палотнах</p>
<p>Чуюцца гукі рыданняў.</p>
<p>Лётаюць мёртвыя птушкі,</p>
<p>Палаюць жывыя кусты,</p>
<p>Пачвары з галовамі грыфаў</p>
<p>Рэжуць сабе жываты.</p>
<p>У адных галовы без ног,</p>
<p>У другіх пад задам калені.</p>
<p>Кідаюцца ў пажарах</p>
<p>Маўклівыя голыя цені.</p>
<p>Праз дымнае і чырвонае,</p>
<p>Праз попельнае святло</p>
<p>Танкі ідуць магутныя,</p>
<p>Якіх тады не было,</p>
<p>Ці мог ён тады прадбачыць,</p>
<p>Што пройдзе сто пакаленняў</p>
<p>І ажывуць наяве</p>
<p>Пачвары яго ўяўленняў?</p>
<p>Што будуць з акопаў людзі</p>
<p>Дзерціся на накат</p>
<p>І кідацца ім пад ногі</p>
<p>З цяжкай вязкай гранат.</p>
<p>Вы, васковыя душы,</p>
<p>З ланцугоў кашмары спусцілі,</p>
<p>Вы над роснай зямлёю</p>
<p>Смерці грыбы ўзрасцілі...</p>
<p>Даўно прарочыў такое</p>
<p>Босха трывожны мозг.</p>
<p>І ўсё ж аднаго ты не ведаў,</p>
<p>Вялікі Геронім Босх.</p>
<p>Зведаўшы чалавека,</p>
<p>Зведаўшы мора і сушу,</p>
<p>Не мог ты ведаць, што ў свеце</p>
<p>Стальныя вырастуць душы,</p>
<p>Што на хлуслівых і хцівых</p>
<p>Узнімецца іх рука</p>
<p>І вытрасе іх са скуры,</p>
<p>Як бульбу гнілую з мяшка.</p>
<p>«Увага! Увага! Увага!</p>
<p>Выбухаў больш не будзе!</p>
<p>Выносьце скульптуры і кнігі,</p>
<p>Спявайце і смейцеся, людзі!</p>
<p>Выносьце дзяцей заспаных</p>
<p>Пад сонечных гукаў прыбой!</p>
<p>Выносьце карціны Босха!</p>
<p>Адбой! Вечны адбой!»</p>
<div class="endnote-block">
<div class="footnote"><p><sup><a id="footnote-1">4</a></sup> Геронім Босх — славуты нідэрландскі мастак</p>
<p>канца XV — пач. XVI ст. У такой яго карціне,</p>
<p>як «Страшны суд», народная сатыра спалучаецца</p>
<p>са змрочнай, кашмарнай фантазіяй. Дзіўнае</p>
<p>супадзенне: на яго карцінах намаляваны машыны,</p>
<p>якія падобны на танкі і сучасныя гарматы.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>