<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Cornaja_balada_Harkusy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 07.07.1963 -->
<!-- HEADER_FIELD FirstPublicationYear: 1965 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Чорная балада Гаркушы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Чорная балада Гаркушы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Распускалася сонца — ружовы цвет,</p>
<p>Зіхацелі лугі пад ім.</p>
<p>Як павіны хвост, разгортваўся свет</p>
<p>Пад уражаным зрокам людскім.</p>
<p>Наплывалі чароды ліловых хмар,</p>
<p>Залатыя злівы лілі,</p>
<p>І вясёлкі сямікаляровы пажар</p>
<p>Піў ваду з ізумруднай зямлі.</p>
<p>Серабрысты, густы вадзяны пасеў</p>
<p>Шумеў па цяжкіх садах,</p>
<p>Быў зялёны па-рознаму мох на страсе</p>
<p>І бляшаны замкавы дах.</p>
<p>І сівела, звінела ад кропель рака...</p>
<p>І ў гарачым святле плылі</p>
<p>Сінія песенькі жаўрука</p>
<p>Над карычневай песняй раллі.</p>
<p>Чырванеў, бялеў і ліўся кірмаш,</p>
<p>Цвіў і пахнуў, як бэз і язмін.</p>
<p>Сапяжанак сангіна, цыганак гуаш</p>
<p>І ракаў нясцерпны кармін.</p>
<p>Цьмянай меддзю дыхалі ў дзежках ліны,</p>
<p>І гарэлі ў руках людскіх</p>
<p>Паліваныя, як аліўкі, збаны</p>
<p>З палкім сонцам, што білася ў іх.</p>
<p>Над кадоўбцамі з сонечным мёдам дрыжаў</p>
<p>Ап’янелы пярэсты чмель,</p>
<p>Андаракаў хванды былі, як жар,</p>
<p>Як валошкі, як сонца, як хмель...</p>
<p>Вуснаў каханых вішнёвы агонь,</p>
<p>Белы хмель у тоўстай касе...</p>
<p>Шлях дамоў... Далёкі аранжавы звон...</p>
<p>Маладзік, што драбіцца ў расе...</p>
<p>Адышло ты, каханне, ў сівыя палі,</p>
<p>Прывід шчасця зіхоткага знік,</p>
<p>І пагаснулі, выцвілі фарбы зямлі,</p>
<p>Як стары сялянскі ручнік.</p>
<p>Бледны голад устаў і крыўда ўзрасла</p>
<p>Разлівам крывавых крушын.</p>
<p>Дзе вы, цёмныя кучары вішань сяла,</p>
<p>Дзе ты, сонца маёй душы?!</p>
<p>Свечкі воск. Агеньчык над ім, як лязо.</p>
<p>Жоўты воск каханай рукі.</p>
<p>Дымна-шызыя, плыткія рызы ксяндзоў,</p>
<p>Малінавыя бадзякі.</p>
<p>«На каго ж ты?!.» Марозна-зялёны палын,</p>
<p>Горкі верас ліловых палян.</p>
<p>Мірыяды помстаў. Нястрымная плынь.</p>
<p>Барвяны гнеўны вулкан.</p>
<p>Быццам белая лава, што з Этны цячэ,</p>
<p>Бруіла лава палкоў,</p>
<p>І ўцякала цемра ад сініх мячэй,</p>
<p>Ад блакітнага грому падкоў.</p>
<p>Потым барву зарніц глытала імгла,</p>
<p>І пад покрывам буры сухой</p>
<p>Беларусь, як макава поле, цвіла.</p>
<p>Кожны мак — пажар пад страхой...</p>
<p>Сіні спеў жаўрука... Аранжавы звон...</p>
<p>Мёд... Валошкі... Зіхоткі шлях...</p>
<p>Андаракаў хванды... Вясёлак агонь...</p>
<p>Сонца б’ецца ў зялёных збанах...</p>
<p>Згасае, згасае вясёлкавы плёс.</p>
<p>Памяць! Памяць! Малю! Малю!!!</p>
<p>Аднаві мне фарбы палёў і нябёс,</p>
<p>Аднаві мне маю зямлю.</p>
<p>Ад мяжы, над якой месяц дрыжыць,</p>
<p>Да мяжы ў заходняй крыві,</p>
<p>Ад сіняй мяжы да барвянай мяжы</p>
<p>Аднаві мой край! Аднаві!!!</p>
<p>Як махровая сажа ў хаце курной,</p>
<p>Чарнела навокал імгла.</p>
<p>.  .  .  .  .  .  .  .  .  .  .  .  .  .  .  .  .  .  .  .</p>
<p>Чалавек у цэлі сядзеў пад зямлёй,</p>
<p>Трэці год у цэлі сядзеў пад зямлёй,</p>
<p>Пажыццёва ў цэлі сядзеў пад зямлёй...</p>
<p>Пажыццёва.</p>
<p>Без іскры святла.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>