<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Pajazdzanie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1956?; 19.11.1956 -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Паязджане -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Паязджане</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Шлях цячэ між дрэў, пакрытых інеем.</p>
<p>Зімні, казачны убор зямлі.</p>
<p>Белыя, ружовыя і сінія</p>
<p>На ялінах ружы расцвілі.</p>
<p>Снег кранае шчокі пацалункамі,</p>
<p>Снег спадае паміж хвой сівых,</p>
<p>Каб укрыць нямоцнымі карункамі</p>
<p>На санях вясёлых маладых.</p>
<p>Толькі што пад снегавымі хвоямі,</p>
<p>Збудаваўшы ў весніцах накат,</p>
<p>Хлопцы перастрэлі іх са зброяю.</p>
<p>І гарэлкай адкупаўся сват.</p>
<p>Князь сваю галубку выкраў «сілаю»</p>
<p>І да роднага гнязда нясе,</p>
<p>Любую, усхвалявана-мілую,</p>
<p>З шэранем у залатой касе.</p>
<p>Сонца ў хмарку перад ёй аточыцца,</p>
<p>Упадуць дубы сівыя ніц.</p>
<p>Гэх, баяры скачуць па абочынах,</p>
<p>Раз па раз страляючы з рушніц!</p>
<p>Дзікі пошчак аддае дарогаю,</p>
<p>Снежнай пудрай санны шлях курыць.</p>
<p>Што ж чаканнем сумным і трывогаю</p>
<p>Песня паязджальная гучыць?</p>
<p>«Ехалі мы логам,</p>
<p>Ехалі мы логам,</p>
<p>Сустрэліся з богам,</p>
<p>Сустрэліся з богам.</p>
<p>Ехалі мы лесам,</p>
<p>Ехалі мы лесам,</p>
<p>Стрэліся з Вялесам,</p>
<p>Стрэліся з Вялесам.</p>
<p>А казаў нам божа:</p>
<p>«Ці добра ж вам будзе?</p>
<p>Ці добра ж вам будзе?»</p>
<p>Будзе добра. Самай поўнай мераю</p>
<p>Вам жыццё насыпле у кішэнь</p>
<p>Працы, дзетак і дарог нямераных.</p>
<p>Весяліцеся ж хоць гэты дзень.</p>
<p>Што ж, злятае ліст глыбокай восенню,</p>
<p>Каб дарогу даць лістам другім,</p>
<p>Заўтра певень збудзіць ноч галошаннем,</p>
<p>Паплыве з пячуркі ў неба дым.</p>
<p>А пакуль — заві каханку ружаю.</p>
<p>Будзе стол і будзе смех людзей.</p>
<p>Добра у пакоіку настуджаным,</p>
<p>У прытульным пухавым гняздзе!</p>
<p>Пралятуць гады над вамі светлыя.</p>
<p>Будзьце шчаснымі дзеля таго,</p>
<p>Каб сустрэць калісь усмешкай ветлівай</p>
<p>Паязджан унука сваяго.</p>
<p>Ўспомніць князь тады дарогу вузкую,</p>
<p>Шэрань, коней бег і рушнікі,</p>
<p>І даткнецца звянуўшымі вуснамі</p>
<p>Да каханай, зморшчанай шчакі.</p>
<p> </p>
<p><i>[1956 г. ?]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>