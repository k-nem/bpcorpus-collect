<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Kroki_unacy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1966? -->
<!-- HEADER_FIELD FirstPublicationYear: 1966 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Крокі ўначы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Крокі ўначы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Цёплы дзень дагарэў. Скача полымя з гулам,</p>
<p>Саснячок над ракою ў зялёнай імгле...</p>
<p>За дзень сонцам з вадою ўвесь твар абцягнула,</p>
<p>Ногі ў голках сасновых. Далоні ў смале.</p>
<p>Ўвесь Дняпро у кругах: ходзіць рыба шалёна.</p>
<p>На слупах фарватэрных — скупа — агні.</p>
<p>Побач з намі — чырвоны, наводдаль — зялёны,</p>
<p>Наш адзін, а ў таго у прадонні — двайнік.</p>
<p>Раптам — водар халодны свежага сена.</p>
<p>Раптам плеск. Гэта стог, вялізны, да хмар,</p>
<p>На чаўне, што не большы ніяк за палена,</p>
<p>Быццам прывід, плыве на зялёны ліхтар.</p>
<p>Над ракою дымок. Ціха полымя шастае,</p>
<p>Ты і я ў будане на сене ляжым.</p>
<p>Калі ёсць на зямлі дзве унцыі шчасця,—</p>
<p>Ўсё яно, без астачы, ў сэрцы маім.</p>
<p>Што шукаў ты ў чужой зямлі, чалавеча?</p>
<p>І нашто імкнуўся сябе ашукаць,</p>
<p>Калі вось пад рукой тваёй цёплыя плечы,</p>
<p>Вось віно і вогнішча, ноч і рака.</p>
<p>І кахаю, як быццам стакрот паміраю,</p>
<p>Поўны кожнай пражытай сваёй вясной.</p>
<p>О ўтрапёны агонь, як ты хутка згараеш,</p>
<p>І якая кароткая летняя ноч!</p>
<p>У вялікім спакоі зямлі шырокай,</p>
<p>Да якога праз хвалі мы праплылі,</p>
<p>Раптам крокі, мерныя, гучныя крокі</p>
<p>Проста ў вуха, прыціснутае да зямлі.</p>
<p>Нехта бераг трасе цяжкімі нагамі,</p>
<p>Нехта ноч разрывае, бы глупства чаўпе.</p>
<p>Не палохайся. Гэта не зубр і не мамант,</p>
<p>Гэта бакеншчык гасіць ліхтар на слупе.</p>
<p>Цішыня. Над вадою туманныя вежы.</p>
<p>Дай мне гэту зямлю з табою абняць.</p>
<p>Ты — празрыстасць, ты ўся — нерухомая свежасць,</p>
<p>Ўся — глыбінная, аж да канца, цеплыня.</p>
<p>Ты не чуеш, як падаюць росы патокам,</p>
<p>Як гарлачыкам трызніцца новы дзень,</p>
<p>Як нячутнымі, як салаўінымі крокамі</p>
<p>Над вялікай ракою каханне ідзе.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>