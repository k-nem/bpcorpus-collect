<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Mova_brylu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1959? -->
<!-- HEADER_FIELD FilenameSuffix: brylu -->
<!-- HEADER_FIELD FirstPublicationYear: 1987 -->
<!-- HEADER_FIELD Notice: Ёсць паданне вякоў... -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мова -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Мова</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Янку Брылю</i></p>
<p> </p>
<p>Ёсць паданне вякоў, што разбурыць калісь</p>
<p>Вавілонскую Вежу Адам</p>
<p>І няўмольна сальюцца мовы зямлі</p>
<p>У адну, няродную нам.</p>
<p>І мая безвыходна пойдзе у змрок,</p>
<p>У атрутны, як вечнасць, цень,</p>
<p>Трапяткая і сіняя, як васілёк,</p>
<p>Гарачая, як прамень.</p>
<p>Я ні шчасця, ні будучых дзён не жадзён,</p>
<p>Хай пятля, хай памерці ў журбе,</p>
<p>Хай не будзе ні шчасця, ні будучых дзён,</p>
<p>Калі ў іх не будзе цябе.</p>
<p>Сірата па з’едлівай волі багоў,</p>
<p>Гінучы мой карабель,</p>
<p>Хай не будзе світання ў народа майго,</p>
<p>Калі досвіткам здрадзіць цябе.</p>
<p>Ад палеткаў райскіх лёгкай ступой,</p>
<p>Збочу я да пякельных катлоў,</p>
<p>Калі першы жа ангел на мове маёй</p>
<p>Мне не скажа: «Братка, здароў».</p>
<p>І няхай да мяне не прыйдзе вясна,</p>
<p>Песня, шчасце, каханне, спакой,—</p>
<p>Ўсё адно не змяняю твой чорны праснак</p>
<p>На атруту пшаніцы чужой.</p>
<p>Ты мой ясны хлеб і каханы май,</p>
<p>Песня продкаў, нашчадкаў палі,</p>
<p>Без цябе, не з табой — не патрэбен мне рай</p>
<p>На душы. Ў небясі. На зямлі.</p>
<p> </p>
<p><i>[Канец 50-х гадоў]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>