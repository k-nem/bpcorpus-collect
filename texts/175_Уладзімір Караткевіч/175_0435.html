<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Nacleh.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1954-1958? -->
<!-- HEADER_FIELD FirstPublicationYear: 1958 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Начлег -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Начлег</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мой край, ад крушыны горкі,</p>
<p>На беразе цёплы дымок,</p>
<p>Табун выпівае зоркі</p>
<p>З паверхні лясных межыток.</p>
<p>Конь цягне неба зялёнае</p>
<p>Ў гулкі пусты жывот,</p>
<p>Пакуль цеплыня ад сонейка</p>
<p>Туманам не знікне з балот.</p>
<p>Дзе вы, дзяцінства гукі?</p>
<p>Дзе ты, водар зямлі?</p>
<p>Здзіўлёна гляджу на рукі,</p>
<p>З якіх сышлі мазалі.</p>
<p>Не мне выхваляцца і ззаду</p>
<p>Скакаць на спіну каню,</p>
<p>Не мне, як да ціхай радасці,</p>
<p>Да начлежнага ехаць агню.</p>
<p>А мне ўсё здаецца, што бачу</p>
<p>Сябе і сваіх сяброў</p>
<p>У ліку тых, што на клячах</p>
<p>Імчаць з начлегаў дамоў.</p>
<p>Замест сядла — сярмага,</p>
<p>Галовы у пышных вянках,</p>
<p>З чырвоных і чорных ягад</p>
<p>Каралі на нашых грудзях.</p>
<p>Дзяцінства імчыць вясёлае</p>
<p>На мокрых конскіх гарбах,</p>
<p>Засмаглае, напаўголае,</p>
<p>З шыпшынаю ў белых чубах.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>