<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Ziamla_dziadou.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1950-1955 -->
<!-- HEADER_FIELD Edition: Караткевіч У. Збор твораў: У 8 т. Т. 1. Вершы, паэмы / [Аўт. прадм. В.Быкаў].-Мн.: Маст. літ., 1987.-431 с., 4 л. іл. -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Зямля дзядоў -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Зямля дзядоў</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<br/><br/>
<!-- TOC_END -->
<!-- BOOK_BEGIN -->
<p><i>(Паэма)</i></p>
<p> </p>
<h3><a id="chapter1"></a>I</h3>
<p>Блакітнае, жамчужнае змярканне,</p>
<p>Снуецца ў сэрцы ціхіх думак рой.</p>
<p>Чырвоны месяц выйшаў на спатканне</p>
<p>З нячутнаю і цёплаю вадой.</p>
<p> </p>
<p>Не можна ад нябёс адрозніць повень:</p>
<p>І там і там адна і тая ж бель.</p>
<p>Плыве пад ветразем крылаты човен</p>
<p>Як казачны ў паветры карабель.</p>
<p> </p>
<p>Зямля дзядоў! Такою ж залатою</p>
<p>Яна была і ў той далёкі век,</p>
<p>Калі зубры ішлі да вадапою</p>
<p>І на дубах хаваўся чалавек.</p>
<p> </p>
<p>Гады мінулі, пазгнівалі троны,</p>
<p>Ахуталі як коўдрай палыны</p>
<p>Руіны замка «каралевы Боны»</p>
<p>І над Дняпром шырокім курганы.</p>
<p> </p>
<p>Даўно мяне не бачыла адрына,</p>
<p>Дзе я калісьці дзічкі ў кут хаваў,</p>
<p>І пыл на вулках, мяккіх як пярына,</p>
<p>Ног змораных даўно не цалаваў.</p>
<p> </p>
<p>І вось ізноў трава знаёмых вулак</p>
<p>І за Дняпром сівым абрыс сяла:</p>
<p>Збароў, дзе некалі мая матуля</p>
<p>Вясковаю настаўніцай была.</p>
<p> </p>
<p>У дальні свет шырокія дарогі,</p>
<p>Асін трапюткіх нечаканы ўздых,</p>
<p>Дзядамі узараныя разлогі,</p>
<p>Калыска і прыстанак вечны іх.</p>
<p> </p>
<h3><a id="chapter2"></a>II</h3>
<p>Абрыў ад ног у плынь Дняпра нырае.</p>
<p>Заціхні, сэрца,— знову за сваё?</p>
<p>Гарэза-ветрык волас папраўляе</p>
<p>На непакрытай галаве маёй.</p>
<p> </p>
<p>Там — плынь Дняпра, шырокая, як мора,</p>
<p>Тут — скочкі і заглухлы бэз капцоў.</p>
<p>Стаю і думаю. І хвояў шорах,</p>
<p>Як слова даравання ад дзядоў.</p>
<p> </p>
<p>Вайна нанесла нават мёртвым раны,</p>
<p>Не кажучы пра цёплых і жывых.</p>
<p>Стаптаныя дзядоў маіх курганы!</p>
<p>Увесну бэзу не цвісці на іх.</p>
<p> </p>
<p>Непадалёк ад ледзь жывой капліцы,</p>
<p>Над бабчынай магілаю старой</p>
<p>Як слёзы залацістыя, жывіца</p>
<p>Цячэ з параненых магутных хвой.</p>
<p> </p>
<p>З гурбы жывой, з гурбы безабароннай</p>
<p>Яны сюды вадзілі па адным,</p>
<p>Пускалі па спадзістаму адхону,</p>
<p>І у патыліцу стралялі ім.</p>
<p> </p>
<p>І нехта адказаў так званым «людзям»</p>
<p>З пагардай, хоць вялі яго на смерць:</p>
<p>«Калі страляеш, дык страляй у грудзі</p>
<p>І мей адвагу ў вочы мне глядзець».</p>
<p> </p>
<p>Усё праходзіць. Пад дняпроўскай хваляй,</p>
<p>Там, ля Прарова берагоў густых,</p>
<p>Вышэй ад горада, згніваюць палі</p>
<p>Напалеонаўскіх спаруд старых.</p>
<p> </p>
<p>А поруч з імі, ў водарасці рыжай,</p>
<p>У нетрах «жабніку», «багновак», «скул»</p>
<p>Чужынскі танк з павучым чорным крыжам</p>
<p>Зарыўся грозным хобатам у мул.</p>
<p> </p>
<p>Культуры вашай варты жалю ўламак,</p>
<p>Бандыцкі танк са звернутым ствалом</p>
<p>Прыстасаваў пад непрыступны замак</p>
<p>Вусаты, тлусты ваявода-сом.</p>
<p> </p>
<p>Жывымі не ўцяклі, як і калісьці,</p>
<p>Са зброяю сваёй пайшлі ка дну...</p>
<p>І не паспелі іх сляды заплысці,</p>
<p>Як зноў крычаць пра новую вайну,</p>
<p> </p>
<p>Звуць «боскую бязлітасную буру»,</p>
<p>З амбонаў абвяшчаюць зноў і зноў</p>
<p>Паход за еўрапейскую культуру</p>
<p>Супроць «славянскіх цёмных дзікуноў».</p>
<p> </p>
<h3><a id="chapter3"></a>ІІІ</h3>
<p>Вы, гордыя сваёй грудзінай белай,</p>
<p>Надушаныя з ног да галавы,</p>
<p>Мае ж дзяды тады пісаць умелі,</p>
<p>Калі фарсілі ў воўчых шкурах вы!</p>
<p> </p>
<p>Калі у замках вы жылі па-свінску,</p>
<p>Палілі на агні жанчын старых —</p>
<p>У нас тварылі Будны і Цяпінскі,</p>
<p>Паэты, дойліды і разьбяры.</p>
<p> </p>
<p>У вас калматая бы ў малпы скура,</p>
<p>Не звыклі вы да вопраткі сваёй,</p>
<p>А вы прыйшлі «прышчэпліваць культуру»,</p>
<p>Прыйшлі таемнай, воўчаю хадой.</p>
<p> </p>
<p>Вам, спевакам грызні і новых войнаў,</p>
<p>Што за «культуру» ліць спраможны кроў!</p>
<p>Культура — справа мірных і любоўных,</p>
<p>Не катаў, не забойц, не дзікуноў.</p>
<p> </p>
<p>Нас знішчыць? До дурніц. Замала сілы.</p>
<p>Зямля, дзе ўсе жывуць адной сям’ёй,</p>
<p>Дзе ваяваў Вячко, дзе жыў Вашчыла —</p>
<p>Не можа быць пахілаю рабой.</p>
<p> </p>
<p>Не вырвеш з нас жывую нашу душу</p>
<p>Бы з дзяснаў слабых набалелы зуб,</p>
<p>Бо мы народ вялікі, непарушны,</p>
<p>Народ, што да зямлі прырос, як дуб.</p>
<p> </p>
<p>Хоць моцныя, а з сукаватай кульбай</p>
<p>Мы не сядзелі на чужым гарбу,</p>
<p>Бо зведалі мы смак нішчымнай бульбы,</p>
<p>І бомбы, і пажар, і барацьбу.</p>
<p> </p>
<p>Сціскаюць моцна нашы рукі зброю.</p>
<p>Не рушце нас. Не цяжка зразумець:</p>
<p>Капцы жадаюць вечнага спакою,</p>
<p>Жывыя — працаваць, кахаць і пець.</p>
<p> </p>
<p>І не крычыце пра сваю культуру,</p>
<p>Не выдаткуйце гожых слоў запал,—</p>
<p>Мы зразумелі на уласнай скуры</p>
<p>Бязлітаснае слова «капітал».</p>
<p> </p>
<p>Мы самі радасць зносілі і гора.</p>
<p>Ніколі не казалі нам айцы</p>
<p>Прасіць свой хлеб на мірны падвячорак,</p>
<p>Сваю зямлю на мірныя капцы.</p>
<p> </p>
<p>І аддаваць сваю чужынцам працу,</p>
<p>І воўну — на чужыя дываны,</p>
<p>Сваю сасну — на вашыя палацы,</p>
<p>Сваю спіну — пад вашы бізуны.</p>
<p> </p>
<p>Сваю зямлю, любімую, святую,</p>
<p>Якую грубым словам не назваць,</p>
<p>Такую светлую, такую залатую</p>
<p>Распусніку ў наложніцы аддаць?</p>
<p> </p>
<p>Даволі языком дарэмна звягаць!</p>
<p>Ад нашых ніў зялёных — рукі прэч!</p>
<p>Нам не патрэбны новыя варагі,</p>
<p>Калі ж прыйдуць, дык атрымаюць меч.</p>
<p> </p>
<p>Гісторык грэчаскі эпічна й проста</p>
<p>Пра нас даўным-даўно паспеў сказаць:</p>
<p>«Жыве ў Гіпербарэі люд дзівосны,</p>
<p>Якому не балюча паміраць,</p>
<p> </p>
<p>Калі ў яго забраць жадаюць долю,</p>
<p>І нівы ў жоўтай повені жытоў,</p>
<p>І родны кут, і родныя таполі,</p>
<p>І родны гай, і залатую волю</p>
<p>І ўздзірвянелыя капцы дзядоў».</p>
<p> </p>
<p>Калі ў той час мы не згіналі спіны,</p>
<p>Як давядзеш баранячым мазгам,</p>
<p>Якімі моцнымі мы стаць павінны</p>
<p>Ад новай праўды, зразумелай нам.</p>
<p> </p>
<p>Я ведаю, цяжкімі будуць годы,</p>
<p>А нам стаяць, не гнуцца як трысцё,</p>
<p>Бо лёс славян і лёс майго народа —</p>
<p>Нялёгкае і гордае жыццё.</p>
<p> </p>
<p>Нам першым даглядаць усходы волі,</p>
<p>І першымі іх потам паліваць...</p>
<p>.  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Даволі успамінаў, досыць болю,</p>
<p>Патрэбна неяк жыць і працаваць.</p>
<p> </p>
<p>Надзену шапку. Выйду на адвалы.</p>
<p>Смяецца сонца ў хмызняках густых,</p>
<p>Смяюцца зайчыкі на свежых хвалях:</p>
<p>«На добрае здароўечка твой чых».</p>
<p> </p>
<p>Дождж крочыць недзе па лугах далёкіх:</p>
<p>Ад хмары ў полі дымная мятла.</p>
<p>І над вадою, над Дняпром шырокім</p>
<p>Вясёлка светлай аркаю лягла.</p>
<p> </p>
<h3><a id="chapter4"></a>IV</h3>
<p>Зямля дзядоў! Гудуць на ліпах пчолы,</p>
<p>За штосьці птушкі сварацца ў садах.</p>
<p>Вось дом стары. Два клёны і таполя.</p>
<p>Як старыкі аперліся на дах.</p>
<p> </p>
<p>Сабака спіць паміж чырвоных макаў,</p>
<p>І гарлачы сышліся на сукі</p>
<p>Паміж сабой аб нечым пабалакаць,</p>
<p>Пагрэць на сонцы старыя бакі.</p>
<p> </p>
<p>Туляўся ў свеце як па пеклу Марка,</p>
<p>А тут сустрэнуць жартама «дубцом»,</p>
<p>«З каня» ля шулаў пачастуюць чаркай</p>
<p>І павядуць, гамонячы, у дом.</p>
<p> </p>
<p>Бабуля у старым сваім уборы</p>
<p>(Крывёй не родная, а як свая)</p>
<p>Пачне неміласэрна лаяць горад,</p>
<p>І за плячыма з лыжкаю стаяць.</p>
<p> </p>
<p>Што, пэўна, кормяць там аднэй мачалай</p>
<p>Ці іншай, можа, паскуддзю якой,</p>
<p>Бо стаў худы як той курыны палец.</p>
<p>Засмаж сабаку — рады дасць і ёй.</p>
<p> </p>
<p>А дзядзька, што ў вадзе сядзеў ад рана</p>
<p>З ухмылкай скардзіцца на ход падзей,</p>
<p>Што рыба стала з гонарам як пані,</p>
<p>Ні на якую трасцу не ідзе:</p>
<p> </p>
<p>«Як цюцька змок, запэцкаўся у глейку,</p>
<p>Сяджу як у разоры той нарог.</p>
<p>Лавіў, лавіў — ну хоць бы лапаць нейкі —</p>
<p>Пачулі, што прыйшоў рыбацкі бог.</p>
<p> </p>
<p>Калі як зараве гудок пабудку,</p>
<p>Як пачалі бляшню хапаць яны.</p>
<p>Мо думалі, што я пайду — аж дудкі,</p>
<p>Я, дзетухны, сягоння выхадны.</p>
<p> </p>
<p>За мокрыя штаны — нясіце кару...</p>
<p>Сілкуйся, брат, не праглыні язык.</p>
<p>Пачаставаць як трэба нельга зараз,</p>
<p>Міроны вельмі мала — маладзік».</p>
<p> </p>
<p>Гарэлка льецца. Ціхі гук вясёлы.</p>
<p>Чаму не выпіць, як прычына ёсць.</p>
<p>Скаварада велічынёю з кола,</p>
<p>Кускі — з каровячы прыблізна нос.</p>
<p>.  .  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Даволі. Надыходзіць «час сабачы».</p>
<p>На вулках ціша і спакойны сон.</p>
<p>Выходзім і даволі ясна бачым,</p>
<p>Як хітры бэз рвануўся ад акон.</p>
<p> </p>
<p>Стаяць яму цвярозаму, без чары,</p>
<p>І ноч усю да ранішніх гудкоў</p>
<p>Ён будзе з ветрыкам пра нас пляткарыць</p>
<p>У сто зялёных, вострых языкоў.</p>
<p>Пакрыўдзіўся...</p>
<p> </p>
<p>Зноў пахне сена цёплымі лугамі,</p>
<p>Па-над страхой знаёмых зор агні.</p>
<p>.  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Адрына з заімшонымі бакамі,</p>
<p>Дзе цёплае гняздо звіваюць сны.</p>
<p> </p>
<h3><a id="chapter5"></a>V</h3>
<p>Зямля дзядоў! Дняпро ад хмарак белы,</p>
<p>Чубатыя ад хмызу курганы.</p>
<p>Ускраінныя хаты уцалелі,</p>
<p>Як быццам не было зусім вайны.</p>
<p> </p>
<p>А там, далей, за старымі садамі</p>
<p>Прайшла агню бязлітасная плынь.</p>
<p>Не вулкі — сківіцы з двума зубамі</p>
<p>І на камнях палын,</p>
<p>палын,</p>
<p>палын.</p>
<p> </p>
<p>Забудзь на міг заводаў голас грубы,</p>
<p>Глянь на слупы асмаленых ракіт</p>
<p>І ты пачуеш гул татарскіх бубнаў,</p>
<p>Віск баявы і дробны стук капыт.</p>
<p> </p>
<p>Як трыста год таму ляцяць арканы,</p>
<p>Ізноў навала, барацьба і жах</p>
<p>І валакуць русявых паланянак</p>
<p>Чужынцы на запененых канях.</p>
<p>«Чорна хмара падступае,</p>
<p>Цар турэцкі наступае,</p>
<p>Хоча сватаць Андрэеўну...»</p>
<p>Спявай апошні раз перад разлукай,</p>
<p>Забіты твой каханы у баю,</p>
<p>Ўскінь дагары заломленыя рукі,</p>
<p>Цалуй апошні раз зямлю сваю.</p>
<p> </p>
<p>Зноў, як раней, гатуюць смерць сабакам</p>
<p>І помста нарастае дзень у дзень.</p>
<p>На кожнай хвоі — чалавек з пулгакам,</p>
<p>За кожнай сціртай шыбень і кісцень.</p>
<p> </p>
<p>Над роднаю, над залатой зямлёю</p>
<p>Пранёсся ураган пакут і мук.</p>
<p>Здаецца, што арда прайшла вайною,</p>
<p>Пусціўшы ветрам працу чорных рук.</p>
<p> </p>
<p>Эх, людзі, людзі. Па-дурному, слепа</p>
<p>Свой поступ вы да лепшага вялі,</p>
<p>Не выдумалі як любіцца лепей,</p>
<p>А знішчыць — дык да атама дайшлі.</p>
<p> </p>
<p>Зямля дзядоў! Раз’юшанае мора.</p>
<p>Народнай помсты страшны землятрус.</p>
<p>Я горды за цябе. І ў гэтым горы</p>
<p>Ты не лягла дадолу, Беларусь.</p>
<p> </p>
<p>Хай гарадкі маленькія марудзяць,</p>
<p>Будуюцца па тры будынкі ў год,</p>
<p>А ўсё ж галоўнае — жывыя людзі.</p>
<p>Народ не знішчылі. Жыве народ.</p>
<p> </p>
<p>Замест людзей, што адхадзілі ў поле,</p>
<p>На свой завод, на службу у нарад</p>
<p>У доме пад разгатаю таполяй</p>
<p>Расце на змену самы меншы брат.</p>
<p> </p>
<p>Ён слухае Дняпра прызыў напеўны</p>
<p>І вучыцца на дрэвах майткі драць,</p>
<p>Яму пры камунізме жыць напэўна</p>
<p>І зорны шлях ракетай пакрываць.</p>
<p> </p>
<p>Ён разбярэцца у старых паданнях,</p>
<p>Перачытае пыльныя тамы,</p>
<p>Прыпомніць лёс бацькоў, вайну, паўстанні</p>
<p>І кіне позірк свой далей, чым мы.</p>
<p> </p>
<h3><a id="chapter6"></a>VI</h3>
<p>Зямля дзядоў! Любімы мой народзе,</p>
<p>Што моц сваю пазычыў у дубоў,</p>
<p>Дыхтоўна зробленыя на стагоддзе</p>
<p>Нашчадкі бортнікаў і рыбакоў.</p>
<p> </p>
<p>Не зверне шлях мой на шляхі чужыя,</p>
<p>Заўсёды дарагімі будуць мне</p>
<p>Зарэчча, горад, хвоі залатыя,</p>
<p>Ашыткі на прароўскім мулкім дне,</p>
<p> </p>
<p>Ад месяца чырвоная кітайка,</p>
<p>Што цягнецца над соннаю вадой,</p>
<p>Блакітнае крыло дняпроўскай майкі</p>
<p>І ў ціхіх хвалях шчупачыны бой.</p>
<p> </p>
<p>Народзе мой, да шчасця чалавека</p>
<p>Ідзём з табой дарогаю адной,</p>
<p>Твае сябры — мае сябры навекі,</p>
<p>Твой вораг — самы люты вораг мой.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .</p>
<p>Блакітнае, жамчужнае змярканне.</p>
<p>Снуецца ў сэрцы ціхіх думак рой.</p>
<p>Чырвоны месяц выйшаў на спатканне</p>
<p>З нячутнаю і цёплаю вадой.</p>
<p> </p>
<p>Не можна ад нябёс адрозніць повень:</p>
<p>І там і там адна і тая ж бель.</p>
<p>Плыве пад ветразем крылаты човен</p>
<p>Як казачны ў паветры карабель.</p>
<p> </p>
<p><i>Рагачоў 1950 — Лесавічы 1955 гг.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>