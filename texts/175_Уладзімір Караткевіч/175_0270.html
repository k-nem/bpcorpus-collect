<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Balada_ab_arhanautach.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1960? -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Балада аб арганаўтах -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Балада аб арганаўтах</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ў дымным трывожным агні пачаўся далёкі палёт.</p>
<p>Рынуў ад рэчак і ніў срэбны месяцалёт.</p>
<p>Сігара з металу бліскучага. Востраў жыцця ўначы.</p>
<p>Іскра зямной цеплыні: дзве жанчыны і пяць мужчын.</p>
<p>Першы нясмелы крок жорсткі тэрмін звязаў:</p>
<p>Дзень на паверхні Месяца. І дарога туды і назад.</p>
<p>Ля пульта сядзіць камандзір,</p>
<p>чалавек без асобых адзнак,</p>
<p>І намеснік яго, дзяўчына, яна — журналіст і мастак.</p>
<p>Там дзе два — там заўсёды мосціцца</p>
<p>між жаночым і між мужскім</p>
<p>Крылаты хлапчук нябачны з састарэлым калчанам</p>
<p>сваім.</p>
<p>Упершыню пакінуў зямныя ён берагі,</p>
<p>Пальцамі рук перацягнутых хапаецца за рычагі.</p>
<p>Ён не баіцца, што кучары схаваюць пад шлемафон,</p>
<p>Для сваіх уладанняў бязмежных новы край</p>
<p>адкрывае ён.</p>
<p> </p>
<p>Адбіваліся ў любых вачах светы далёкіх планет,</p>
<p>Плыў па вузле валасоў жоўты водбліск камет,</p>
<p>І свет ў вачах праступаў у ярасным сяйве нябёс...</p>
<p>Арганаўты ў бездань ляцелі. Арганаўты абралі лёс.</p>
<p>Ўпалі ў абдоймы Месяца, прыглушыўшы агню снапы,</p>
<p>Да вяршынь узмятнуўшы падзеннем адвечны</p>
<p>касмічны пыл.</p>
<p>Паглядзеўшы на хмары пылу, на ўзяты выбухам жвір.</p>
<p>«Дрэнна тут падмяталі,—</p>
<p>са скрухай сказаў камандзір.</p>
<p>І, агледзеўшы добрых сяброў,</p>
<p>што ў пакой для скафандраў ішлі,</p>
<p>Прыбавіў:</p>
<p>— Станцыя Свінкі.</p>
<p>Хлопцы, хапай хатулі...</p>
<p>Калі каму пашанцуе — хай адзін не прыходзіць назад.</p>
<p>Злавіце пару лунацікаў. Пераважна прыгожых</p>
<p>дзяўчат».</p>
<p>І сказаў, затрымаўшы дзяўчыну:</p>
<p>«Сцеражыся, праменьчык мой,</p>
<p>Беражы людзей. І вяртайся.</p>
<p>Хай удача будзе з табой.</p>
<p>Хто згубіцца — хай не забудзе,</p>
<p>што ў шлеме ёсць мікрафон,</p>
<p>І яго адшукаюць па пеленгу. А Месяц —</p>
<p>не страшны ён.</p>
<p>Я тут пахаджу, ля ракеты, як хадзілі ля коней дзяды,</p>
<p>І, магчыма, схаджу на вылазку,</p>
<p>і напрамак мой будзе — туды,</p>
<p>Сцеражыся...»</p>
<p>Выходзілі людзі, як продкі на выспах чужых,</p>
<p>У бліскучых бронзавых шлемах з грэбнем антэны</p>
<p>на іх.</p>
<p> </p>
<p>Ракета, як стомлены лебедзь.</p>
<p>Камандзір застаўся адзін.</p>
<p>Месяц вабіць жывое, аддаецца яму:</p>
<p>«Ідзі».</p>
<p>Цікаўнасць, ты клічаш мяне,</p>
<p>ў бездані вабіць твой спеў,</p>
<p>Каб не ты —</p>
<p>мы ў тванях кішэлі б і ніколі не злезлі з дрэў.</p>
<p>Срэбныя з чэрню густою цыркі</p>
<p>дрэмлюць у ложках сваіх,</p>
<p>Як похвы кінжала каўказскага,</p>
<p>як скурка палескай змяі.</p>
<p>І ён пайшоў. Невядомае ў грудзях забівала дых,</p>
<p>І падкідвалі ногі яго на вяршыні ўцёсаў рудых.</p>
<p>Сядло паміж скал.</p>
<p>Планета зусім не паходзіць на рай.</p>
<p>Ён стаў, і цень паімчаў кудысьці за небакрай.</p>
<p>І ён прыпомніў з усмешкай,</p>
<p>што ў родным палескім сяле</p>
<p>Бабулі паказвалі дзецям на месяц, што плыў у імгле:</p>
<p>«Бачыш, плямы на Месяцы? Хтосьці ногі задзёр</p>
<p>дугой?</p>
<p>Гэта брат забівае брата. Узняў на вілы яго».</p>
<p> </p>
<p>Ён стаяў і глядзеў на цыркі,</p>
<p>на чорных безданяў сець.</p>
<p>І раптам нешта змянілася. І ён не паспеў зразумець.</p>
<p>Ён адчуў, што скафандр цэлы,</p>
<p>але сам ён заціснуты ў жвір,</p>
<p>Як семя ільну пад давільняй,</p>
<p>як пад прэсам сохнучы сыр.</p>
<p>Ў чаргаванні сцюжы і спёкі, разбітая імі ў баю,</p>
<p>Скала вісела стагоддзі, каб захлопнуць пастку сваю.</p>
<p>Такую — за тыдзень не скінеш. Цяжкая, як свінец.</p>
<p>І гэта значыць — прыцемак.</p>
<p>І гэта значыць — канец.</p>
<p>А тэрміну толькі суткі ў разлічанай меры зямной,</p>
<p>І сем душ загіне ў бясконцым замест душы адной.</p>
<p>Не трэба, каб адшукалі сярод недасяжных гор.</p>
<p>Хай змоўкнуць мае сігналы. Хай думаюць: я памёр.</p>
<p>Легенда, ты нахлусіла. І вось канцоўка мая:</p>
<p>Брат не ўзніме брата на вілы.</p>
<p>Брат выключыць свой маяк.</p>
<p> </p>
<p>Над мёртвай планетай звестка чорная паплыла:</p>
<p>«Слухайце, слухайце, слухайце.</p>
<p>Мяне раздушыла скала.</p>
<p>Памятайце апошні загад:</p>
<p>больш гадзіны мяне не шукаць.</p>
<p>Карабель давядзе да зямлі не мая, а другая рука.</p>
<p>Забудзь пра мяне, каханая, забудзь,</p>
<p>што калісь я быў,</p>
<p>Прымірыся з Зямлёй без мяне,</p>
<p>прымірыся з холадам ніў.</p>
<p>Усе жанчыны на свеце — ты,</p>
<p>ўсе мужчыны на свеце — я.</p>
<p>Для цябе, для цябе адной подых мой і пагібель мая».</p>
<p>Дацягнуўшыся лобам да кнопкі, кінуў спакойна ён.</p>
<p>«Я гіну, я гіну, я гі...» — і выключыў мікрафон.</p>
<p>І ляжаў у цемры глыбокай, у цемры начной зімы</p>
<p>З абвостраным чуйным слыхам,</p>
<p>па свайму жаданню нямы.</p>
<p>Ён чуў, як далёкі голас кліча, моліць, заве,</p>
<p>І вочы тужлівыя усмешкай тлелі праз вільгаць вей.</p>
<p> </p>
<p>Дзве гадзіны ляцеў цераз цемру далёкі голас-ганец:</p>
<p>«Камандзір, камандзір, камандзір!»</p>
<p>І рыданне.</p>
<p>І слова: «Канец».</p>
<p> </p>
<p>Выбухаў ён не пачуў, але раптам ў змроку начным,</p>
<p>Як быццам чырвоны сцяг разгарнула неба над ім,</p>
<p>І вышэй барвянага сяйва, туды, дзе сузор’яў агні,</p>
<p>Зорка рынула ўвысь і знікла, прайшоўшы зеніт.</p>
<p>Сяйва сышлося ў конус і растаяла ля камля.</p>
<p>І ў апошні свой, у смертны, у безнадзейны час</p>
<p>«Зямля! Маці Зямля!</p>
<p>Будзь літасцівай да гэтай, што ўбачыць шаты бяроз,</p>
<p>Што зараз ля пульта седзячы,</p>
<p>жаночых не точыць слёз.</p>
<p>Будзе ёй час паплакаць, як пабачыць твае лясы.</p>
<p>Зрабі, каб забыла,</p>
<p>каб іншаму нарадзіўся ад любай сын.</p>
<p>Будзь для яго зялёнай, чыстаю, як трава,</p>
<p>Не выбухай пажарамі, ў бітвах не забівай.</p>
<p>І ў апошні свой, у смяротны, у безнадзейны час</p>
<p>Пажадаю я, каб сонца прамень над табою не згас,</p>
<p>Каб вечна была ты такою, якою мы любім цябе,</p>
<p>Зямлёю тугі і радасці, дзе шчасце жыве ў журбе,</p>
<p>Дзе такія сінія пушчы, дзе алмазны гарыць Валапас.</p>
<p>Дзе вёска мая на Прыпяці,</p>
<p>дзе Нерль і рублёўскі «Спас»,</p>
<p>Дзе раджаецца мяккае сонца на вяршынях</p>
<p>ліловых гор,</p>
<p>Дзе плачуць жанчыны светлыя,</p>
<p>калі мы гінем ля зор».</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>