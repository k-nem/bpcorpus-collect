<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Zimniaja_elehija.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 07.04.1958 -->
<!-- HEADER_FIELD FirstPublicationYear: 1958 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Зімняя элегія -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Зімняя элегія</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Чамусьці сёння цішыня такая,</p>
<p>Што сесці хочацца і патужыць.</p>
<p>Самотна зорка над зямлёй згарае,</p>
<p>І ў гурбах ліпа з холаду дрыжыць.</p>
<p>І я усё — усё чамусьці забываю,</p>
<p>Што знік той дзень, загублены ў цішы,</p>
<p>Што час ляціць, што ты ужо не тая</p>
<p>І што даўно я знік з тваёй душы.</p>
<p>Часопіс на стале з тваім партрэтам —</p>
<p>Глядзіш з усмешкай ветлай на мяне,</p>
<p>І ўспамінаю я Дняпро, і лета,</p>
<p>І цень каштана на старой сцяне.</p>
<p>Як дзіўна, я зусім не памятаю</p>
<p>Той дзень, калі цябе пабачыў я</p>
<p>Упершыню. Мо восень залатая,</p>
<p>Мо весні дзень у дальніх тых краях.</p>
<p>Але затое так яскрава бачу:</p>
<p>Пакой, Чайкоўскі хмуры на сцяне,</p>
<p>Раяль пра нешта дарагое плача</p>
<p>І прывіды каштанаў у акне.</p>
<p>Ты памятаеш: восенню туманнай,</p>
<p>Калі уборы дрэў зляцяць далоў,</p>
<p>Ліст жоўты застаецца на каштанах</p>
<p>Стажочкамі ля цёплых ліхтароў.</p>
<p>Ліхтар — і жоўты шарык на каштане,</p>
<p>А ўсіх братоў яго мятла змяла.</p>
<p>Вось так і я цягнуўся да каханай</p>
<p>І толькі й жыў, што ля яе святла.</p>
<p>Былі ў яе нябачаныя вочы,</p>
<p>Падобныя на просінь у нябёс,</p>
<p>І сарамлівасць мілая, дзявочая,</p>
<p>І светлая была, як светлы лёс.</p>
<p>Ёсць дробязі, што поўныя значэння:</p>
<p>Каханне першае растопіць лёд</p>
<p>І нават палавік ў цёмных сенях</p>
<p>Век памятны, як казкі першых год.</p>
<p>Мо толькі для таго яно прыходзіць,</p>
<p>Каб мы запамятавалі на вякі,</p>
<p>Як пахнуць рыбаю начныя воды,</p>
<p>Як у траве мігаюць светлякі;</p>
<p>Каб век сумленна памятала сэрца</p>
<p>Спакойны дым над цьмянай люстрай рэк,</p>
<p>Каб кожны быў да старасці, да смерці</p>
<p>Сапраўдны і сумленны чалавек.</p>
<p>Я памятаю ўсё: тугая раска</p>
<p>Заткала стаў. Мінуў наш першы май.</p>
<p>Якой здаваўся нам чароўнай казкай</p>
<p>Ў пустых бляшанках прыгарадны гай!</p>
<p>Хай зразумее кожны на хвіліну,</p>
<p>Як незлічоны светаў карагод,</p>
<p>Як лёгка размінуцца з той, адзінай.</p>
<p>Якой чакаеш, можа, сотні год!</p>
<p>Дні прабягаюць, і гады сплываюць,</p>
<p>Хвіліны шчасця часам прамігцяць,</p>
<p>А боль жыве, і сэрцам адчуваю,</p>
<p>Што жыць заўсёды будзе, да канца.</p>
<p>І ўсё ж на досвітку, і ў час змяркання,</p>
<p>І ў ясны дзень і ў час, як спяць палі,</p>
<p>Я дзякую жыццю за цень кахання,</p>
<p>За тое, што жывеш ты на зямлі.</p>
<p>Сяджу ў пакоі каля цёплай грубы.</p>
<p>Шыпіць пласцінка. Ў сэрцы многа дум.</p>
<p>Кручу: «Над домам флюгер ёсць у любай».</p>
<p>І Шуберт падзяляе ціхі сум.</p>
<p>О «Зімні шлях»! Забытыя будынкі,</p>
<p>Забыты водар ад каханых губ.</p>
<p>хрыпне на марозе спеў катрынкі,</p>
<p>І мерзне ў гурбах прыдарожны слуп.</p>
<p>Я дзякую табе. Няхай чужая,</p>
<p>Няхай твой твар для іншага жыве,</p>
<p>Ты ёсць, ты недзе ёсць, і ты жывая,</p>
<p>Ты ходзіш веснім ранкам па траве!</p>
<p>Твае ў загары рукі бэз ламаюць.</p>
<p>Жыві і вечнай славай прамяней!</p>
<p>Рукой закрыўшы вочы, усміхаюся...</p>
<p>Ты ёсць на свеце. Досыць для мяне.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>