<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Dziadzkau_kubak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 26.03.1962 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дзядзькаў кубак -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Дзядзькаў кубак</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ён жыў у невялічкім гарадку,</p>
<p>Мой кроўны дзядзька, просты і вялікі,</p>
<p>Душэўны чалавек.</p>
<p>Яго душу</p>
<p>Узгадавалі старыкі і плаўні</p>
<p>Адвечнага, як Беларусь, Дняпра.</p>
<p>Што ведаў ён?.. А тое, што й суседзі:</p>
<p>Маленькі гарадок, заліты сонцам,</p>
<p>Крандáль у садзе, хвоі на адхонах</p>
<p>І ветразь, сіні ад паўночных зор.</p>
<p>Было ўсяго.</p>
<p>Звінела скрыпкай шчасце,</p>
<p>Але часцей, як шчупаку ў ярузе —</p>
<p>У яме, што Дняпро на паплавах</p>
<p>Пакінуў пасля повені,— ў адчаі</p>
<p>Даводзілася думаць аб паветры</p>
<p>І целам біцца аб траву і торф.</p>
<p>Ён, як вугор, не поўзаў па расе,</p>
<p>Быў сынам хваль дняпроўскіх,— і аднак</p>
<p>Ён выжыў, выжыў, вырасціў сыноў,</p>
<p>Збярог дом дзедзіч, напаіў сады,</p>
<p>Хлусіў для смеху, жартаваў, смяяўся</p>
<p>І працаваў, як глеба, як Дняпро.</p>
<p>Вайна пажэрла ўвесь набытак роду.</p>
<p>Застаўся дзядзьку толькі добры розум</p>
<p>Ды дзедаў срэбны кубак на дзве кварты.</p>
<p>Падымеш — хваля ходзіць... Вось і ўсё...</p>
<p>Дванаццаць год таму, зусім хлапчынай,</p>
<p>Якому ўсё на свеце зразумела,</p>
<p>Які вышэйшай думкі аб сабе,</p>
<p>Балбоча вершы, як індзейскі певень,</p>
<p>І пагарджае ўсім, акрым сябе,</p>
<p>Бацькоўскім домам і старой таполяй,</p>
<p>Рыдлёўкай, гноем, садам і палямі,</p>
<p>Я пакідаў «навекі» родны дом.</p>
<p>Стаялі коні ўжо каля варот,</p>
<p>Быў вечар жнівеньскі, як колас, жоўты.</p>
<p>Лугі зарэчныя спявалі нешта</p>
<p>Далёка, невыразна — аб каханай,</p>
<p>Аб коніку і аб бялых падушках,</p>
<p>І гэта ўсё, напоенае сонцам,</p>
<p>Я з лёгкім-лёгкім сэрцам пакідаў.</p>
<p>«Бывай,— сказаў мне дзядзька,— толькі... ведай:</p>
<p>Нічога не магу табе пакінуць,</p>
<p>Вось толькі, можа, даўні гэты кубак,</p>
<p>І сэрца, і асеннія палі...</p>
<p>Бывай, сынок, п’ю за пуховы шлях».</p>
<p>І ўзняў свой кубак з маладым і даўкім,</p>
<p>Дурным віном паўночных нашых лоз.</p>
<p>Даўно ўжо коні рушылі, і ганак</p>
<p>Паплыў, паплыў назад. І ўсё ставала меншым,</p>
<p>Бы ў дні дзяцінства, калі сон бярэ.</p>
<p>Але нясцерпна доўга, доўга, доўга</p>
<p>Быў бачны на верандзе сумны дзядзька,</p>
<p>Што піў, прыўзняўшы кубак напалову.</p>
<p>Гады мінулі. Шмат я разгубіў</p>
<p>І шмат я страціў на шляхах сваіх.</p>
<p>Сябры забылі. Вершы падманулі.</p>
<p>І ўсё часцей я ўспамінаў чамусьці</p>
<p>Лёт зімародка над ракой начною,</p>
<p>Бяссонныя шаломы курганоў,</p>
<p>Дубы часоў варажскіх у размывах</p>
<p>Пустынных берагоў. Лістоты шум.</p>
<p>Бязгучныя, крывавыя зарніцы</p>
<p>І неадольны кліч маёй зямлі...</p>
<p>О мой народ! Даруй дурному сыну,</p>
<p>Што кінуў дом бацькоў дзеля карыта,</p>
<p>З якога еў са свіннямі свой хлеб...</p>
<p>Я больш не мог. Я кінуў камяніцы.</p>
<p>О, як спяшаюцца ў дарогу ногі!</p>
<p>Які павольны бег у цягніка!</p>
<p>Як незваротна, бы з клепсідры рымскай,</p>
<p>Пясок сцякае з хісткіх колаў воза!</p>
<p>Вось дзядзькаў дом расце,</p>
<p>бы ў снах дзяцінства.</p>
<p>Спускаецца, як дараванне, вечар.</p>
<p>Хрушчы басяць пад клёнамі.</p>
<p>І мне</p>
<p>Раптоўна стала смешна... Стала смешна...</p>
<p>Здалося мне, што ціха вар’яцею:</p>
<p>На ганку ў глыбіні двара... На ганку,</p>
<p>Аплеценым, як сеццю, «панічамі»,</p>
<p>Стаяў у той жа самай позе дзядзька,</p>
<p>І хваля хвосткая хадзіла ў кубку,</p>
<p>І кубак у яго руцэ узнятай</p>
<p>Быў апарожнены амаль да дна.</p>
<p>Як быццам Сож змяшчаўся ў гэтым кубку,</p>
<p>Як быццам дна ў дзядзькі не было,</p>
<p>І ўсе дванаццаць гэтых цяжкіх год</p>
<p>Ён піў свой кубак за мяне, за іншых...</p>
<p>Ён піў, трывала ўсталяваўшы ногі,</p>
<p>Віно з паўночных, даўкіх нашых лоз,</p>
<p>Ужо старое, як сівыя ніці,</p>
<p>Што серабрылі галаву яго,—</p>
<p>Я да яго пайшоў хадой імклівай.</p>
<p>Я раптам зразумеў... Я зразумеў...</p>
<p>А ён, павольна апусціўшы чашу</p>
<p>І не здзівіўшыся майму з’яўленню,</p>
<p>Сказаў мне вельмі проста:</p>
<p>— Ты...</p>
<p>Вярнуўся...</p>
<p>І працягнуў мне кубак:</p>
<p>— Дапівай!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>