<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Macicovyja_slozy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 22.04.1965 -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Маціцовыя слёзы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Маціцовыя слёзы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ураджай пагарэў. З працадня — ані шэлега.</p>
<p>Вымі бедных кароў, як пустыя збаны...</p>
<p>На пясчанай касе ля Збароўскага берага,</p>
<p>Быццам рыбы галодныя, дрэмлюць чаўны.</p>
<p>За бязглуздасць чыюсьці, грабежную, хвацкую,—</p>
<p>Як было не адзін ужо раз, і не два,—</p>
<p>І сягоння бакамі адказвае Бацька,</p>
<p>Рыбы, дрэвы, нябёсы яго і трава.</p>
<p>Цені, белыя цені на водмелях сініх,</p>
<p>На плячы даўгазубыя граблі ляжаць.</p>
<p>Стогнуць спіны і ціха паўзе над пучынай,</p>
<p>Быццам дзіда, цяжкі, трохсажнёвы дзяржак.</p>
<p>Граблі шаблямі дно залатое скародзяць</p>
<p>І прыносяць «палюддзе» галодным чаўнам:</p>
<p>Ясных кропель алмазы, багновак бароды,</p>
<p>І бяззубак — па грыўні за кілаграм.</p>
<p>У катлах ненажэрных іх вывараць ноччу.</p>
<p>Чарапашак ад мяса аддзеліць «кульба».</p>
<p>Будуць запінкі для вячэрніх сарочак,</p>
<p>А начынне — свінням.</p>
<p>Па-братэрску дзяльба.</p>
<p>Дзеля гэтага з ранняй да позняй часіны,</p>
<p>З салаўінай пары да савінай пары,</p>
<p>Як трысцінкі трымцяць дзявочыя спіны,</p>
<p>І аленевы вочы глядзяць у віры.</p>
<p>І пакуль грабуць яны сонца з парогаў,</p>
<p>А з крыніц і глыбіняў вясёлак глыжы,—</p>
<p>Зыб ад глісераў белых абліжа ім ногі,</p>
<p>Грудзі-шкелцы бінокляў абсліняць чужых.</p>
<p>І за сіняй далёкаю павароткай,</p>
<p>Там, дзе знікне багатых глісераў зыб,</p>
<p>Людзі з граблямі выбух учуюць кароткі,</p>
<p>І бязгучныя стогны аглушаных рыб.</p>
<p>Быццам жэмчуг, на нашых адхонах суровых</p>
<p>Наліваюцца барвай насустрач дню,</p>
<p>Як вулканы, зырчаць маціцовыя горы,</p>
<p>А між імі, як лава, шалёнства агню.</p>
<p>І з адчаем слухаюць ракавін вушы</p>
<p>Як віруюць у пекле катлоў агнявых</p>
<p>Душы браццяў, нямыя бяззубкавы душы,</p>
<p>Пад мяшалкамі д’яблаў... Таксама нямых.</p>
<p>І ўвесь час пакуль мяса ад лат аддзіраюць</p>
<p>І дымее ў ночвах яно, як гара,</p>
<p>Качкі шэрагам шэрым стаяць і чакаюць,</p>
<p>Як пры Сталіне поліўкі ў лагерах.</p>
<p>Высыхаюць крыніцы, і іхнія слёзы</p>
<p>Дзень ці два ззяюць маціцай ў сонца агні</p>
<p>Перад вечнай разлукай з радзімай бярозавай,</p>
<p>Дзе цяпер ні бяроз, ні дубоў, ні крыніц.</p>
<p>О зямля мая ў сонцы, зітханнях і зыбу!</p>
<p>Дзе дуброў тваіх цёплыя халады?</p>
<p>Абясптушылі, бомбамі ўсю абязрыбілі,</p>
<p>А цяпер абяззубяць...</p>
<p>А што ж тады?!</p>
<p>Разнясі ім каўчэгі з хлуснёй і атрутай,</p>
<p>І даруй, тым, танюткім, як струны лазы,</p>
<p>Тым, з граблямі, у плаццях сваіх падаткнутых,</p>
<p>Што для хлеба ўзялі ў цябе човен слязін.</p>
<p>Бо штоночы, як толькі прытомнасць пакіне,</p>
<p>Мне адзін, мне адзін толькі трызніцца сон:</p>
<p>Даўгазубыя граблі, напятыя спіны,</p>
<p>І пад хусткамі белымі — твары з ікон.</p>
<p> </p>
<p><i>1965 г. Шагол</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>