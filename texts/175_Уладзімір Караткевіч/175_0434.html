<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Natasy_u_jaje_sescdziesiat.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 20.11.1982 -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Наташы ў яе шэсцьдзесят -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Наташы ў яе шэсцьдзесят</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вакол нас шляхі і дарогі</p>
<p>І пройма людзей ля двара...</p>
<p>І ўсё ж такі перад богам</p>
<p>Адны мы з табою, сястра.</p>
<p>Нянька мая дарагая,</p>
<p>Мой абаронца ў бядзе.</p>
<p>Каменні няхай не трапляюць</p>
<p>Пад ногі твае нідзе.</p>
<p>Ні табе, ні тваім дзіцяткам</p>
<p>Каб ніколі не быць у журбе...</p>
<p>Ат, падумаеш, шэсць дзесяткаў —</p>
<p>Яшчэ шэсць дзесяткаў табе.</p>
<p>Сто год яшчэ хай дарогі</p>
<p>Вядуць цябе на гару,</p>
<p>Хай убачыш праўнукаў многіх,</p>
<p>І хай любяць цябе, мой друг.</p>
<p>Як жнівеньскі добры вецер</p>
<p>На радасць усім жыві.</p>
<p>Але ўсё ж мы адны на свеце</p>
<p>Такой вось адной крыві.</p>
<p>І калісьці — аж страшна расказваць —</p>
<p>Воддаль парасцяў нашых жывых</p>
<p>Сядзем недзе на прызьбу разам</p>
<p>І прыпомнім свой шлях векавы.</p>
<p>Оршу ўспомнім, тую, зялёную,</p>
<p>Бег крыніц ля Дняпра-ракі,</p>
<p>І уральскія эшалоны,</p>
<p>І ў цяплушках салдатаў палкі.</p>
<p>Гэта — наша.</p>
<p>Нашы дарогі.</p>
<p>Тут з табою мы лёсу багі.</p>
<p>Тут з табой мы адны перад богам,</p>
<p>Сястрычка, мой друг дарагі.</p>
<p> </p>
<p><i>20 лістапада 1982 г.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>