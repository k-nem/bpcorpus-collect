<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Nadzieja_listapadu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1969? -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Надзея лістападу -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Надзея лістападу</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Лістапад маё сэрца забіў, забіў,</p>
<p>Я іду ў зімовую бель,</p>
<p>Згубіўшы ўсё, што магчыма згубіць,</p>
<p>Акрым вечнай веры ў цябе.</p>
<p>Я веру, ты недзе жывеш, жывеш,</p>
<p>Ты таксама пакуль што спіш,</p>
<p>Да леснічоўкі глухой ідзеш</p>
<p>Або ў ззянні сафітаў стаіш.</p>
<p>Магчыма сярод чужынскіх снягоў,</p>
<p>Магчыма ў родных лугах,</p>
<p>Магчыма ў доме сябра майго,</p>
<p>Як дух яго ачага.</p>
<p>І спяшаюцца ногі ў зімовую бель</p>
<p>Насустрач вясне і ільду.</p>
<p>Я іду ў сваю восень шукаць цябе.</p>
<p>Здолею — значыць знайду.</p>
<p>Ты — заранкі апошняя паласа,</p>
<p>Ты — рабіна ў асенніх палях,</p>
<p>Вецер надзеі ў маіх валасах,</p>
<p>Росы слёз на маіх нагах.</p>
<p>І мне нельга згубіць цябе.</p>
<p>Ў цемры вякоў</p>
<p>Атрымаць замест вуснаў жывых</p>
<p>Адчай Алімпа, дзе з вольных ваўкоў</p>
<p>Робяць дачных псоў вартавых.</p>
<p>Ў валасах маіх снежная восып руж,</p>
<p>У душы замест снежня — май.</p>
<p>Я знайду цябе, сонца, вазьму, забяру</p>
<p>Бо мяне без цябе няма.</p>
<p>Ты чуеш? Я грозную песню вяду,</p>
<p>І лясы забываюць свой сон.</p>
<p>Я іду — ты чуеш мяне? — я іду,</p>
<p>Твой меч, твой пярун, твой агонь.</p>
<p>Я іду, каб навекі абняць твой стан,</p>
<p>Я іду, як шчасце і жах,</p>
<p>Закаханы ў цябе асенні буран</p>
<p>З пялёсткамі ў валасах.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>