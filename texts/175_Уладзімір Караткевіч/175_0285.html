<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Bachajskaja_carapacha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 01.09.1965 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Бахайская чарапаха -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Бахайская чарапаха</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Янку Брылю</i></p>
<p> </p>
<p>Я — Бахайская чарапаха.</p>
<p>Я — на чэраве сонна ляжу.</p>
<p>Я — каменная.</p>
<p>Маё царства ўпала лавінаю праху</p>
<p>Пад пятою кітайцаў,</p>
<p>Чжурчжэняў,</p>
<p>Кіданяў,</p>
<p>Манголаў,</p>
<p>Маньчжур.</p>
<p>Я спазнала дарэмнасць</p>
<p>І тленнасць:</p>
<p>Дзе ляжалі дарогі ваенныя,</p>
<p>Там сягоння</p>
<p>На сопках сярод парудзелай травы</p>
<p>Толькі мы засталіся,</p>
<p>Чарапахі каменныя,</p>
<p>І каменныя малпы,</p>
<p>І каменныя львы.</p>
<p>Роўна восем стагоддзяў</p>
<p>Я ляжу сярод праху.</p>
<p>Усурыйскія тыгры адны</p>
<p>Да мяне падыходзяць ўначы</p>
<p>І глядзяць залатымі вачыма</p>
<p>На мяне,</p>
<p>Чарапаху,</p>
<p>Што адна умудрылася</p>
<p>Ў вечнасць з агню уцячы.</p>
<p>Ў навальнічныя ночы,</p>
<p>Калі неба сякуць бліскавіцы,</p>
<p>Мне здаецца, што зноў</p>
<p>Забівае аратаяў гром,</p>
<p>І грукочуць праз ноч</p>
<p>Залатыя й пурпурныя</p>
<p>Калясніцы,</p>
<p>І гепарды імкнуцца,</p>
<p>І падаюць стрэлы дажджом.</p>
<p>Я ляжу тут, каб людзі</p>
<p>Памяталі аб ханах пахмурых,</p>
<p>Аб бязлітасных войнах,</p>
<p>Што знішчылі родны мой край.</p>
<p>Я іду —</p>
<p>Толькі людзі сляпыя не бачаць,</p>
<p>Чарапаха гісторыі,</p>
<p>Я павольна да сонца іду...</p>
<p>Я дайду.</p>
<p>Усё роўна дайду.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>