<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Piesnia_Miechmieta.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: сакавік 1967; 28.01.1968 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песня Мехмета -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Песня Мехмета</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ўсё набегі, войны, пажары.</p>
<p>Ўсё наперад — ханскі загад.</p>
<p>Не было такога абшару,</p>
<p>Дзе не стала б наша нага.</p>
<p>Хан сказаў! Іначай — магіла.</p>
<p>І вялі мы няшчасны палон,</p>
<p>І чужыя аулы палілі</p>
<p>На вуголле, на попел, на тло.</p>
<p>Мы забылі сябе і бога,</p>
<p>Разлілі акіяны зла.</p>
<p>Не хацеў я крыўдзіць нікога,</p>
<p>Ды заложніцай — ты была.</p>
<p>І было мне адзінаю ўцехай</p>
<p>На няшчаснай чужой старане</p>
<p>Чуць твой голас — далёкае рэха,</p>
<p>Ведаць — ты чакаеш мяне.</p>
<p> </p>
<p>Верыў, ведаў хвілінай кожнай,</p>
<p>Што калісь прыскачу ў Кок-Цюбе,</p>
<p>І, як меч спачывае ў ножнах,</p>
<p>Так і я адпачну ў табе.</p>
<p>Мёртва ў саклі... Хочаш — паслухай?</p>
<p>Толькі стогн мой ды храп каня.</p>
<p>Ханскі сын, шчанюк жаўтавухі,</p>
<p>Праязджаў... Убачыў... Адняў...</p>
<p>Як я мог не адчуць: ты скутая?</p>
<p>Не пачуць здалёк: ты ў бядзе?</p>
<p>І нашто былі нашы пакуты</p>
<p>І пакуты вакольных людзей?</p>
<p>Справядлівасць і вера стаптаныя!</p>
<p>Хай ў крыві пад васкрылляў звон —</p>
<p>Не на простых — на голаў хана</p>
<p>Цяжка рухне народаў праклён!</p>
<p> </p>
<p>Голых, бедных, палонных, без хлеба...</p>
<p>Вось крычыць вязь на ножнах крывых:</p>
<p>«Не вымай без вялікай патрэбы,</p>
<p>Не хавай без вялікай крыві!»</p>
<p> </p>
<p>І, жыццё за сабой адсякаючы,</p>
<p>З сілай кідаю ножны ў дрок,</p>
<p>І ў руках, як змяя крывая,</p>
<p>Ртуццю ззяе стары мой клінок.</p>
<p>Сцеражыся, палац бязбожны.</p>
<p>Я іду. І праўда — мой шчыт.</p>
<p>Што мне гэты клінок без ножнаў?</p>
<p>Не схаваеш — то трэба сячы!</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>