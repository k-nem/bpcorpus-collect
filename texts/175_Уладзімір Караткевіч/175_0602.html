<div class="container">
<div class="book-utils">
<div id="qrcode"></div>
<a href="/Ivan_Franko/Kamieniary.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Іван Франко -->
<!-- HEADER_FIELD LangOrig: ukr -->
<!-- HEADER_FIELD SectionAuthor: Вершы -->
<!-- HEADER_FIELD Title: Каменяры -->
<!-- HEADER_FIELD Translation: Уладзімір Караткевіч -->
<h2><a href="http://knihi.com/Ivan_Franko/">Іван Франко</a></h2>
<h2>Каменяры</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я дзіўны бачыў сон. Перада мной нібыта</p>
<p>Ў пустэльнай дзікасці бязмежнае плато</p>
<p>І я, сталёвым ланцугом абвіты,</p>
<p>Стаю пад скальнай стромаю з граніту,</p>
<p>А далей тысячы такіх, як я, братоў.</p>
<p> </p>
<p>Чало ва ўсіх журбой жыцця ўзарана,</p>
<p>І ў кожнага ў вачах гарыць любові жар,</p>
<p>І на руках ва ўсіх гадзюкамі кайданы,</p>
<p>І плечы кожнага дадолу пазгінаны,</p>
<p>Бо нейкі страшны ўсіх гняце цяжар.</p>
<p> </p>
<p>Ў руках у кожнага цяжкі жалезны молат,</p>
<p>І зверху - кліч да нас, пярунам над зямлёй:</p>
<p>«Дзяўбіце гэты ўцёс! Няхай спякота й холад</p>
<p>Не спыняць вас! Выносьце працу, смагу й голад,</p>
<p>Бо ВАМ прызначана скрышыць у друз скаллё».</p>
<p> </p>
<p>І ўсе мы як адзін узнеслі ўгору рукі,</p>
<p>І безліч молатаў аб камень загуло,</p>
<p>І пырскалі ў бакі мільёны камянюкаў,</p>
<p>Бо з сілай роспачы і з сілай нашай мукі</p>
<p>Раз-пораз мы дзяўблі ў каменнае чало.</p>
<p> </p>
<p>Як вадаспаду рык, як кроў і гром навалы,</p>
<p>Так молаты грымелі раз у раз.</p>
<p>Па пядзі пядзь абшар мы здабывалі,</p>
<p>Хоць не аднога з нас глыжы каменавалі, -</p>
<p>Мы йшлі далей. І што спыніла б нас?</p>
<p> </p>
<p>І кожны ведаў з нас, што славы нам не будзе,</p>
<p>Ні памяці за кроў, як збурыцца гара,</p>
<p>Што аж тады дарогай гэтай пойдуць людзі,</p>
<p>Як мы праб'ём яе, сваім жыццём абудзім</p>
<p>І косткі нашы тут ператварацца ў прах.</p>
<p> </p>
<p>Дый не прасілі мы ў людзей славутай долі,</p>
<p>Бо кроў герояў ў сэрцы нашым не гарыць.</p>
<p>Не, путы мы - сваёй абралі добрай воляй,</p>
<p>Нявольнікі, рабы адной-адзінай волі</p>
<p>І поступу людзей - хіба каменяры.</p>
<p> </p>
<p>І ўсё ж мы верылі, што гэтымі рукамі</p>
<p>Раструшчым мы граніт адвечных мёртвых стром,</p>
<p>Што ўласнаю крывёй і ўласнымі касцямі</p>
<p>Ў граніце шлях змуруем і за намі</p>
<p>Ў свет прыйдзе новы дзень і новае дабро.</p>
<p> </p>
<p>І ведалі, што там, у дальнім нейкім свеце,</p>
<p>Які мы кінулі для катаргі сваёй,</p>
<p>За намі слёзы льюць матулі, жонкі й дзеці,</p>
<p>Што ворагі й сябры клянуць па ўсім сусвеце</p>
<p>І нас, і наш намер, і наш няроўны бой.</p>
<p> </p>
<p>Мы гэта ведалі. Душа не раз балела,</p>
<p>І сэрца рвалася, і грудзі жаль сціскаў.</p>
<p>Ды не спынілі нас ні жаль, ні мукі цела,</p>
<p>Ні брэх каменявержцаў ашалелых,</p>
<p>А молата ніхто з рукі не выпускаў.</p>
<p> </p>
<p>Мы йдзем. Святая думка нас яднае</p>
<p>У грамаду адну, а молаты ў руках.</p>
<p>Хай праклінаюць нас, хай свет нас забывае!</p>
<p>Мы - камнябойцы. Праўдзе мы шляхі раўняем,</p>
<p>І прыйдзе шчасце ўсіх па нашых касцяках.</p>
<p> </p>
<p><i>1978</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Uladzimir_Karatkievic/">Уладзімір Караткевіч</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>