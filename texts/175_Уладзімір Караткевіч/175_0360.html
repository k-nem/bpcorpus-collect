<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Zdratavanyja_mahily.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1963? -->
<!-- HEADER_FIELD FirstPublicationYear: 1963 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Здратаваныя магілы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Здратаваныя магілы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Петрасу Антэасу</i></p>
<p> </p>
<p>Там, дзе Лесбас у пенных карунках прыбою,</p>
<p>Я адчула цябе і на свет нарадзіла.</p>
<p>Вёсны скрыпкай спявалі, а зімы — трубою.</p>
<p>Дзе ж цяпер ты, мой любы, мой добры, мой мілы?</p>
<p>Ты не вер дактарам. Мне не цяжка прыйшлося.</p>
<p>Проста ўзяў мяне вечар, празрысты і сіні.</p>
<p>За труною людзей — нібы ў полі калоссяў,</p>
<p>Лесбас мора вянкоў надаслаў у Афіны.</p>
<p>Мне не цяжка. Мне іншае горка, мой родны,</p>
<p>Што цябе ўладары ліхалецця і ночы,</p>
<p>Баючыся за «Грэцыі роднай свабоду»,</p>
<p>Не пусцілі сюды, каб закрыў ты мне вочы.</p>
<p>Хто ж з іх горшы, мой сыне? Язычнікі злыя</p>
<p>Ці рупліўцы аб славе Хрыстовай і сіле?</p>
<p>На Галгофу калісьці пусцілі Марыю,</p>
<p>А цябе — на магілу маю не пусцілі.</p>
<p>Праз абшары марэй, праз світанні і ночы</p>
<p>Я кажу са сваёй здратаванай магілы:</p>
<p>Ты не плач, маё сонца, мой любы сыночак,</p>
<p>Мой далёкі, мой блізкі, мой бедны, мой мілы.</p>
<p>Я прывыкла да вечных з табой развітанняў,</p>
<p>Войны, турмы, падполле і Грамаса скалы,</p>
<p>Немцы, ўласныя каты і англічане,—</p>
<p>Ўсё жыццё я чакала, бясконца чакала.</p>
<p>Што было мне да вашых сутычак і зброі?</p>
<p>Проста я не хацела знішчэння і смерці,</p>
<p>І маланкі над Грамасам білі не ў хвоі,</p>
<p>Не ў сыноў, а ў маё набалелае сэрца!</p>
<p>Нехта чорную здраду між вамі пасеяў,</p>
<p>І пайшлі вы з радзімы ў выгнанне, ў выгнанне.</p>
<p>З доўгай, цяжкай, паўночнай тваёй Адысеі</p>
<p>Я чакала цябе, як чакаюць світання.</p>
<p>І канец. І людскія маўклівыя турмы.</p>
<p>Толькі ў сэрцы маім не згасае трывога.</p>
<p>Хай праклён на вас, межы, хай праклён на вас, турмы,</p>
<p>Хай праклён на вас, ворагі людства і бога.</p>
<p>Без сыноў, без надзеі, без шчасця, без мая,</p>
<p>Не схіліўшы да скону жаночыя плечы,</p>
<p>Маці-Грэцыя ў муках маіх памірае,</p>
<p>Маці-Грэцыя, маці сыноў чалавечых.</p>
<p>Па зямлі прапаўзаюць гадзюкамі межы</p>
<p>І дапытваюць кожную былку і камень.</p>
<p>На зямлі руднікі, і турэмныя вежы,</p>
<p>І капцы мацярок, што спавіты дратамі.</p>
<p>...Іскра ў цемры згасала. І тут мне здалося:</p>
<p>Ты ішоў да мяне з дабрынёй і адвагай.</p>
<p>На чале тваім — церні, ў далонях — калоссі,</p>
<p>За спіною — бясконцыя гордыя сцягі.</p>
<p>Я люблю, я хачу цябе бачыць, я маці.</p>
<p>Але ўсё ж, пакуль гора зямлі не ў магіле —</p>
<p>Ты не смей, ты са мною не смей сустракацца,</p>
<p>Мой далёкі, мой смелы, мой добры, мой мілы.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>