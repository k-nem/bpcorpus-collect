<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Taury.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1967-1968? -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Таўры -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Таўры</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>В. Б. В-ч</i></p>
<p> </p>
<p>Таўры жылі, як і ўсе народы:</p>
<p>Ваявалі,</p>
<p>Кахалі,</p>
<p>Гарэлку пілі.</p>
<p>Мудравалі,</p>
<p>Зліваліся з маці-прыродай...</p>
<p>Насваволілі,</p>
<p>Навершавалі,</p>
<p>Пайшлі.</p>
<p>Але так,</p>
<p>Без слядоў,</p>
<p>Нішто не знікае.</p>
<p>І дасюль,</p>
<p>Па абшарах сваёй стараны,</p>
<p>Між людзей,</p>
<p>Непазнаныя, таўры блукаюць</p>
<p>І не ведаюць самі,</p>
<p>А хто яны?</p>
<p>На муры, што нязнанымі продкамі ўзведзены,</p>
<p>Пазіраюць, як козы на новы плот:</p>
<p>«Ані д’ябла пра вас мы, браточкі, не ведаем.</p>
<p>Што вас несла у горы?</p>
<p>Унізе ж — цяпло!»</p>
<p>Дрэмле Кошка-гара,</p>
<p>Дрэмлюць таўраў руіны.</p>
<p>Я стаю і ўяўляю,</p>
<p>Што я не ізгой,</p>
<p>Не паэт з беларускіх узгоркаў сініх,</p>
<p>А апошні таўр</p>
<p>Народа свайго.</p>
<p>О, якая ганебнасць у гэтых згадках!</p>
<p>О, які атрутны бяспамятства дым!..</p>
<p>Крый нас божа, калі і на нас</p>
<p>Нашчадкі</p>
<p>Паглядзяць,</p>
<p>Як мы</p>
<p>На таўраў</p>
<p>Глядзім.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>