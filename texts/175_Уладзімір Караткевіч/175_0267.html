<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Archanhielskaje.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 06.10.1958 -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Архангельскае -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Архангельскае</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Лістападаўскі вецер над паркам пахмурым.</p>
<p>Халадзее рака, як лязо мяча,</p>
<p>У мармуравых німфаў гусіная скура</p>
<p>І прыгонны адчай у глыбокіх вачах.</p>
<p>На газонах барвянае лісце размокла.</p>
<p>Золкі лёгкі туман ахутвае луг,</p>
<p>І Ахіл у абдоймах сціскае Патрокла:</p>
<p>Не ад ран, а ад палак канае друг.</p>
<p>Вар’яцею, здаецца: чую і бачу,</p>
<p>Пад галінкамі чорных, як туш, дубоў</p>
<p>Дзесяць гожых пастушак манерна скачуць.</p>
<p>Пастаральная песня. Вясна. Любоў.</p>
<p>З балюстрады за іхнім лёгкім палётам</p>
<p>Назірае праз сетку яловых лап</p>
<p>Падагрычны стары з праваленым ротам,</p>
<p>Вальтэр’янец, юрлівец, татарскі сатрап.</p>
<p>Прыгажосць яму лаўрамі чэрап вянчае,</p>
<p>Ён Лукул, Петроній, Цэзар і Крэз.</p>
<p>Ён стварыў гэту казку на чорным адчаі,</p>
<p>На Парнас у турэцкім халаце пралез.</p>
<p>Ён памрэ і тады не ўбачыць прыгожага.</p>
<p>Страшна духу пакінуць цела-турму.</p>
<p>І прыгонных актрыс кладуць яму ў ложак,</p>
<p>Каб халодныя ногі грэлі яму.</p>
<p>Хто ім верне мары дзявочыя, светлыя?</p>
<p>Хто ім верне кахання светлага час?</p>
<p>Лепей гвалт, лепей жорсткасць —</p>
<p>толькі не гэта,</p>
<p>Не бяссільны, старэчы холад пляча.</p>
<p>Сёстры любыя, ганьба ваша і раны,</p>
<p>Быццам вострыя церні ў душы маёй,</p>
<p>Я сябе адчуваю, як вы, зганьбаваным</p>
<p>І рыдаю гаручаю вашай слязой.</p>
<p>Мара, спеў, летуценне, каменнямі скутае,</p>
<p>Цёмны парк, што варты усіх паэм,—</p>
<p>Калі рай купляюць людской пакутай,</p>
<p>Хай ён дымам згіне, такі Эдэм.</p>
<p>Ненавіджу цябе, баюся, кахаю,</p>
<p>Як каханую злую, ўсім сэрцам сваім.</p>
<p>І да рук мармуровых чалом прыпадаю,</p>
<p>Любых рук, што пад ветрам дрыжаць начным.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>