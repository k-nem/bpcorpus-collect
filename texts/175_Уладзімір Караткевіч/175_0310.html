<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Vino_dazdzou_Malaja_paema.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 05.08.1964 -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Віно дажджоў (Малая паэма) -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Віно дажджоў (Малая паэма)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><i>Рыгору Барадуліну</i></p>
<p> </p>
<p>Хмары цягнуцца ляніва, дзень пры дні —</p>
<p>чацвёрты дзень,</p>
<p>Гарадок паныла мокне на адхоне над Дняпром.</p>
<p>Хочаш — паблукай па вулках,</p>
<p>толькі зведай — варта дзе?</p>
<p>Каб з зарослае канавы не чарпнуць паравіком.</p>
<p>На адхонах ліпы мокнуць, за ракой дажджы вісяць,</p>
<p>Нібы гэта і не жнівень, а кастрычнік на палях.</p>
<p>Бурбалкі плывуць па плынях, ад мянёў віры кіпяць.</p>
<p>Што, зямелька дарагая, нарабіў Ілля гнілля?</p>
<p>Добра, калі пройдзе скора, калі сонца раніцой,</p>
<p>Ледзь прабіўшы выпарэнні на старыцах і тарпах,</p>
<p>Сотняй радасных вясёлак загуляе над зямлёй</p>
<p>І ў падобных на вясёлкі, зыркіх, радасных сярпах.</p>
<p>Наламаныя з праменняў,</p>
<p>стануць копы на палях,</p>
<p>Сотні ветразяў паставяць і абсушаць іх буслы,</p>
<p>І тады не толькі ў птушак будзе цвёрдае валлё,</p>
<p>І тады не толькі ў быдла будуць гладкія маслы.</p>
<p>Добры дух зямлі дняпроўскай, пасіні рачны свінец,</p>
<p>Каб сплылі на мора хмары і,— як можна нарыхлей,</p>
<p>Дрэнна стала паляўнічым, а, сярод усіх, і мне,</p>
<p>Добра стала ўсім астатнім, чый надзённы гіне хлеб.</p>
<p>Паглядзі, пад бізунамі ледзь стаіць у люстрах сад,</p>
<p>Яблыкі, як лёд вільготны,</p>
<p>агрэст змрочны, нібы гном,</p>
<p>Сотняй мокрых парасонаў правісае вінаград,</p>
<p>За заплаканым, як доля, за пакрэсленым акном.</p>
<p>Мокрыя стагоў шаломы, бітая, як я, рака,</p>
<p>Ломкая дажджоў салома не стамляецца звінець.</p>
<p>І ад любай сто стагоддзяў ні адзінага радка:</p>
<p>Пэўна, ногі паламалі на ухабах да мяне.</p>
<p>Будзем верыць:</p>
<p>заўтра сонца абагрэе свет ізноў,</p>
<p>Заўтра Янка ліст напіша, Грышка, Ладысь і яна.</p>
<p>Бог, урэшце, з ёю. Пэўна, зноўку недзе п’е віно.</p>
<p>То давай і мы адкажам яснай зліваю віна.</p>
<p>Што яшчэ рабіць іначай, калі плачуць берагі?</p>
<p>Чым яшчэ цяпер заняцца, калі ў гневе мокры бог?</p>
<p>Ну,— Сяргей, Юрась і дзядзька! —</p>
<p>заўтра пойдзем на лугі,</p>
<p>А сягоння досыць кіснуць. Выпіць хочацца, дальбог.</p>
<p>Будзем верыць:</p>
<p>сонца ўстане.</p>
<p>І ў чаканні на яго</p>
<p>Прабяжым дваром і ў спіны бізуноў палучым воз,</p>
<p>І адкрыем рот адрыны, і насцелем ля стагоў</p>
<p>Пару посцілак суровых, як паэтаў добрых лёс.</p>
<p>Пяць «гармат» ля іх паставім пад высокі асярод.</p>
<p>Толькі ў гэтым ты прыдатны, золкі дождж,</p>
<p>праклён зямлі:</p>
<p>З-пад цябе яны — ў каралях,</p>
<p>з-пад цябе яны — як лёд.</p>
<p>Як, сцюдзёныя ў крыніцах, дуба чорнага камлі.</p>
<p>Ну, Сяргей, бяжы ў гародчык, памідораў набяры.</p>
<p>Патапчы бульбоўнік золкі — раз малодшы сярод нас.</p>
<p>Прыйдуць, будзем спадзявацца, і такія вечары,</p>
<p>Калі хлеб ты будзеш кроіць і з адрыны — ні на час.</p>
<p>Дзядзьку — баннік ад «гарматы», як зямны прагрэс,</p>
<p>крывы.</p>
<p>Аддамо яму пашану: больш як ўсіх ён пастраляў,</p>
<p>Хай кіруе ён паважна разліццём зямной крыві,</p>
<p>Каб ніхто не лёг пад стогам і ніхто не крыўдаваў.</p>
<p>Ты, Галіна, дай, тым часам, сала мяккага сябрам.</p>
<p>Што мы, ўрэшце, не славяне?</p>
<p>Што мы, зломкі на хаду?</p>
<p>І паколькі продкі нашы елі з травамі зубра,—</p>
<p>«Зверабою» і «Зуброўкі» для гуляк не пашкадуй.</p>
<p>Я — раздзелаю качыну на талерку для кагось,</p>
<p>І яна растане ў роце — што там нейкі ананас?!</p>
<p>Ты ж, Георгій, як далёкі, але вечна блізкі госць,</p>
<p>Пасядзі пакуль султанам і натхняй ідэйна нас.</p>
<p>Вось урэшце ўсё гатова.</p>
<p>Стол цвіце, як майскі луг.</p>
<p>Але што з пяццю жняцамі значыць жніўная пара?</p>
<p>Ёсць сусед у нас харошы, і паколькі ён наш друг,</p>
<p>І паколькі ён вясёлы — запрасі, Сяргей, Змітра...</p>
<p>Мы сядзім, і перад намі быццам восенню гарод,</p>
<p>Ўвесь спакойны і раскошны і аддадзены такі,</p>
<p>Быццам лепшы грэх смяротны, забаронены стакрот,—</p>
<p>Пахнуць кменам і парэчкай маласольныя гуркі.</p>
<p>Кроп, нібы галіны славы над бульбянай галавой,</p>
<p>Лаўр на ёй ляжыць, здабыты ў палымянай барацьбе,</p>
<p>І, як лёд, стаяць вяргіні, ўсе абвітыя ў павой,—</p>
<p>Нібы ты і ўсе дзяўчаты, што тужылі па табе.</p>
<p>Ад гусцёрак на патэльні —</p>
<p>да нябёсаў пах пайшоў,</p>
<p>Аж багоў на сёмым небе рэжуць зайздрасць і нудзьга,</p>
<p>Кучы ракаў вагнедышных, жоўтых паркіх кіяшоў,—</p>
<p>Патрабуюць вінных плыняў, каб пажар у глотцы згас.</p>
<p>Гэй вы, хлопцы-памідорцы, рэжуць вас, а вам — дарма!</p>
<p>І таму ў падзяцы палкай будзем з вас мы пачынаць,</p>
<p>З вас, жаўцюткіх, нібы сонца, сонечных, нібы хурма,</p>
<p>І чырвоных, нібы шчокі у вясковых дзеўчанят.</p>
<p>На, трымай, вось гэты зараз лопне, як чырвоны шар,</p>
<p>Ёю ўпушчаны ў вышыні ў той апошні, горкі дзень...</p>
<p>Д’ябал з ёю!..</p>
<p>Як палае баравінкавы пажар!</p>
<p>Гэта, брат, такое дзіва: як няма, то украдзеш.</p>
<p>Лі віно! Мы не з цвярозых ад калыскі карасёў.</p>
<p>Нічыёй высокай ласкі мы не маем на стале.</p>
<p>Самі ўсё мы тут злавілі, і ўзрасцілі самі ўсё,</p>
<p>І не ўдзячныя нікому да маленняў і кален.</p>
<p>Вып’ем, хлопцы, за нянасце, за ружовыя агні,</p>
<p>Што абудзяць немінуча заўтра новую зару.</p>
<p>За Балгарыю, за ружы, за баянскіх тэмпер зніч,</p>
<p>І за сінія валошкі, за Дняпро, за Беларусь.</p>
<p>Хай жывуць яны давеку сярод рэк, азёр і гор,</p>
<p>З іхняй боскай дабрынёю, з гонарам прыгожых вей,</p>
<p>З іхняй мовай першароднай, з песнямі, як райскі хор,</p>
<p>З ярым сонцам вечнай славы, што і ў хмарах пражыве.</p>
<p>За Рыгора і за Янку, за сяброў вясёлых — мех,</p>
<p>За пасеў, пачаты імі на святой сваёй раллі,</p>
<p>І яшчэ за Аляксандра, за яго знішчальны смех,</p>
<p>За працяг яго легенды аб раздзетым каралі.</p>
<p>Спусцім каралёў у прорву — і нядрэнных і благіх,</p>
<p>Разам з гвалтам і вайною кінем іх да сатаны,</p>
<p>І адзетых, і раздзетых, і ў каронах і без іх.</p>
<p>І за гэта, братка, вып’ем. Не кажы, што ты хмяльны.</p>
<p>Вось віно, як кроў дракона, вось з рабінаю каньяк,</p>
<p>А не хочаш — «беларускай» ад душы у глотку ўлі.</p>
<p>П’ецца ў дождж, дык пі, Георгій, пі, балгарскі ты лайдак,</p>
<p>Ні Кірыл і ні Мефодый гэтак, дурні, не жылі.</p>
<p>Што з таго, што гэтай песні літары далі яны,—</p>
<p>Мы далі для гэтай песні тое, чым звініць яна:</p>
<p>Азбуку любві да праўды, і агіды да хлусні,</p>
<p>Азбуку радзімы мілай, і кахання, і віна.</p>
<p>І закусвайце: ўсё роўна поўная грахоў карма.</p>
<p>Дык давай на ўцеху д’яблам мы пакінем гэты дом</p>
<p>Тлустыя, як карт калода ці апошні мой раман,</p>
<p>Гладкія, як друг мой, Мальдзіс, і лянотныя, як сом.</p>
<p>Закусі, каб нас мядзведзем Хмель Хмялевіч не задраў:</p>
<p>Вось кіпіць у масле рыба, вось кіёўкі, як ламы,</p>
<p>Качкі смажаныя мараць пра зялёны рай Дняпра,</p>
<p>Як калісьці будзем марыць аб Дняпры у пекле мы.</p>
<p>Мы не крыўдзілі суседзяў, але крыўдзілі багоў,</p>
<p>І з катлоў смалы ніякі нас не выведзе Арфей.</p>
<p>Пекла будзе.</p>
<p>І калісьці вып’ем мы і за яго...</p>
<p>А цяпер, на тост наступны,</p>
<p>выйдзі, брат, пад дождж, Сяргей.</p>
<p>За жанчын, што нас кахалі ў светлы дзень і ў ночы час,</p>
<p>Што сваёй пяшчотай рэдка нас міналі на зямлі,—</p>
<p>На каленях, хлопцы, вып’ем: і за тых, што грэлі нас,</p>
<p>І за тых, што нас калісьці, небаракі, абышлі.</p>
<p>Ім жа-горш, што абмінулі, не прыйшлі ў наш цёплы кут,</p>
<p>Што навекі застануцца без сапраўднага святла...</p>
<p>А пакуты?.. Што пакуты?.. Без настройкі трох пакут</p>
<p>Песень сапраўды вялікіх наша ліра не дала б.</p>
<p>...Дождж лапоча па драніне, і праз завесі вады</p>
<p>У адрыну павявае ветрам волкім і прамым,</p>
<p>І ўстаюць у мокрых далях з хмар і зліваў гарады,</p>
<p>У якія не траплялі і павек не трапім мы.</p>
<p>І няхай пад бізунамі ледзь стаіць у люстрах сад,</p>
<p>І скрабецца у адрыну агрэст, змрочны, нібы гном,—</p>
<p>Мы жывем і п’ём за сонца, мы, сцюдзёная раса,</p>
<p>Што прарочыць дзень пагодны і знікае з гэтым днём.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>