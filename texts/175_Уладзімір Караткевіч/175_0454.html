<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Paema_pra_javar_i_kalinu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 19.08.1976 -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Паэма пра явар і каліну -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Паэма пра явар і каліну</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Трубяць трубы ў Гародні,</p>
<p>Прагнуць мячы крыві...</p>
<p> </p>
<p>Збірае войска магутнае</p>
<p>Князь Гародні — Давід:</p>
<p>— Абрыдлі зямлі нашай крыкі,</p>
<p>Крыжакаў расціснем у блін!</p>
<p>Хадзем, зямля Беларуская,</p>
<p>Хадзем вайною вялікай!</p>
<p>Хадзем,</p>
<p>Народ</p>
<p>беларускі,</p>
<p>На Мар’енбург і Берлін!!!</p>
<p>Досыць ім нашага раю!</p>
<p>Не дазволім нас болей крануць!!!</p>
<p>Конь басуе, іграе,</p>
<p>Зямлю капытамі крае,</p>
<p>Зоры вачыма лічыць,</p>
<p>Вушамі — чуе вайну.</p>
<p> </p>
<p>Збіраюцца тысячы вояў.</p>
<p>І Яну трэба ісці...</p>
<p>Латы светлыя, добрая зброя —</p>
<p>Што яшчэ патрэбна ў жыцці?!</p>
<p> </p>
<p>А нічога! Хіба што праклёны,</p>
<p>Ды яшчэ каб даўжэй пражыць.</p>
<p>Бязлітаснай чорнай варонай</p>
<p>На ганку маці стаіць:</p>
<p> </p>
<p>— Ян!</p>
<p>Запомні!</p>
<p>Немцы</p>
<p>І прусы...</p>
<p>(А як прыйдуць, то зноў заб’юць)...</p>
<p>У няроўным баі яны мову душылі,</p>
<p>У няроўным баі твайго бацьку забілі</p>
<p>І зямлю спалілі тваю.</p>
<p>І прусы —</p>
<p>Няхай пад прымусам</p>
<p>(Кляты, рабскі народ!)</p>
<p>Зрабілі табе,</p>
<p>беларусу,</p>
<p>Найгоршую з горшых шкод.</p>
<p>Яны спалілі Айчыну.</p>
<p>І ты з імі тое ж зрабі.</p>
<p>Дзіця...</p>
<p>Старога...</p>
<p>Жанчыну...</p>
<p>Дань не бяры...</p>
<p>Забі!!!</p>
<p> </p>
<p>О вялікая, лютая сеча!</p>
<p>(Што каму да жаночых слёз?)</p>
<p>Над поплавам мокрым пад вечар</p>
<p>Пыл стаяў да нябёс.</p>
<p> </p>
<p>Мужчыны забітыя...</p>
<p> </p>
<p>Прусак</p>
<p>і нямкінь</p>
<p>у распетлях вялі...</p>
<p>Край загінуў.</p>
<p>І зáмкі іхнія,</p>
<p>І палацы дымам пайшлі.</p>
<p> </p>
<p>Зáмкі — хай...</p>
<p> </p>
<p>А нашто ле адрыны?..</p>
<p>Трубы вояў плачуць наўзрыд.</p>
<p> </p>
<p>Паміж яварам і калінай</p>
<p>Сядзіць Вялікі Давід.</p>
<p>Вакол — вялізная світа</p>
<p>І ні лапічка свежай травы.</p>
<p>І латы яго — пабітыя,</p>
<p>І на твары — дым баявы:</p>
<p> </p>
<p>— Яне! Прасі чаго можаш!</p>
<p>Ты ў ворага славу адняў,</p>
<p>Ты прабіўся праз строй варожы,</p>
<p>Ты — магістра зваліў з каня.</p>
<p>Ты —</p>
<p>Зламіў таму быдлу шыю,</p>
<p>То прасі хоць свет у мяне...</p>
<p> </p>
<p>— Княжа... Мне паланянку...</p>
<p>Марыю...</p>
<p>Яна... пакахала мяне.</p>
<p> </p>
<p>— Хочаш — золата колькі важыш?</p>
<p>Ці бурштынаў,</p>
<p>каб аж скамянець?</p>
<p> </p>
<p>— Княжа... Мне паланянку...</p>
<p>Марыю...</p>
<p>Яна... пакахала мяне.</p>
<p> </p>
<p>— Хлопча!!! Аб’еўся блёкату!?!</p>
<p>Немец з прусам кроў нашу п’е...</p>
<p>Яна пруска! Балтка! Рабыня!</p>
<p> </p>
<p>— Княжа, я кахаю яе.</p>
<p> </p>
<p>— Д-добра, бяры яе ў жонкі,—</p>
<p>Ўсё ж паправа для нашых ніў.</p>
<p> </p>
<p>І адсек ён галіну явару,</p>
<p>І каліны цвет абламіў.</p>
<p>— Бяры, калі так кахаеш...</p>
<p> </p>
<p>Чагосьці я добры цяпер?</p>
<p>Толькі ведай: такое — навекі.</p>
<p>Кінеш — то лепей бы ўмер.</p>
<p>Кахай да апошняга ўздыху,</p>
<p>Кахай да ліхога канца.</p>
<p>Толькі вось што...</p>
<p>Хочаш не хочаш,</p>
<p>А матцы дашлі ганца.</p>
<p>Бо яшчэ прыпасе табе вілы,</p>
<p>Бо яшчэ глядзіш — і канец!..</p>
<p> </p>
<p>На апошніх канёвых жылах</p>
<p>У двор уварваўся ганец.</p>
<p> </p>
<p>— Пруска?!? Яны пад прымусам</p>
<p>(Кляты, рабскі народ!)</p>
<p>Зрабілі нам, беларусам,</p>
<p>Найгоршыя з горшых шкод.</p>
<p>І няхай яны знікнуць знічкаю...</p>
<p>І няхай...</p>
<p> </p>
<p>І тады яна</p>
<p>Атруту, чорны дурнічнік</p>
<p>Распусціла ў чашы віна.</p>
<p> </p>
<p>Ян вёз,</p>
<p>Асцярожна трымаючы</p>
<p>Пад грудзі магутнай рукой.</p>
<p>Конь ступаў, нібы нёс паміраючым</p>
<p>Чашу з крынічнай вадой.</p>
<p> </p>
<p>Прыскакалі.</p>
<p>Вояў калона</p>
<p>Па шляху паўзе, як ніць...</p>
<p>На гульбішчы чорнай варонай</p>
<p>Няўмольная маці стаіць.</p>
<p>А яны — як светлая мара,</p>
<p>А яны — як вясны яснацвет.</p>
<p>На кальчузе — галінка явару,</p>
<p>На шнуроўцы — калінавы цвет.</p>
<p> </p>
<p>— Маці, я дужа кахаю.</p>
<p>Гэта вечная радасць мая.</p>
<p>Палюбі, як неба кахаеш,</p>
<p>Палюбі, як кахаю я.</p>
<p>У нянавісці — неба згарае,</p>
<p>Пасвіць воўк чараду авец.</p>
<p> </p>
<p>Конь басуе... іграе...</p>
<p>Зямлю капытамі крае,</p>
<p>Зоры вачыма лічыць,</p>
<p>Чуе вушамі —</p>
<p>канец.</p>
<p> </p>
<p>— Піце на хмель і на руту,</p>
<p>Піце, дзеці мае.</p>
<p>(Падае Марыі атруту,</p>
<p>Яну — віно падае.)</p>
<p>— Тут твой дом, бузіна ля парога,</p>
<p>Тут прабабкі часалі руно...</p>
<p> </p>
<p>Проста каню пад ногі</p>
<p>Сын вылівае віно.</p>
<p> </p>
<p>— Марыя! Віно, і світанне,</p>
<p>І апошні смяротны ўздых,</p>
<p>І шчасце адно, і каханне.</p>
<p> </p>
<p>Пі палову майго кахання.</p>
<p>Астатняе я...</p>
<p>Каханне.</p>
<p>І сонца адно нам, Каханне,</p>
<p>І Зямля адна на дваіх.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p>І... зямля... адна на дваіх.</p>
<p> </p>
<p>Не паспелі спахапіцца другі,</p>
<p>Маці вей не паспела ўзняць:</p>
<p>Ледзь паспелі схапіць яго слугі,</p>
<p>Калі ён</p>
<p>валіўся з каня.</p>
<p> </p>
<p>Скамянела маці:</p>
<p>— Што ж, людзі.</p>
<p>Гэта лёс.</p>
<p>Падрыхтуйце ім дом</p>
<p>Ля царквы.</p>
<p>Дзеля Яна —</p>
<p>пад правым.</p>
<p>Дзеля дзеўкі —</p>
<p>пад левым крылом.</p>
<p>Вінен сам.</p>
<p>Забыўся, ануча,</p>
<p>Пад чыёй рукою ляглі</p>
<p>Бацька,</p>
<p>друзі,</p>
<p>браты,</p>
<p>таварышы</p>
<p>На праклятай,</p>
<p>На спаленай гэтай зямлі.</p>
<p> </p>
<p>І хай вам не будзе агульным</p>
<p>Ані жыта, ні сінь ільноў,</p>
<p>І ложак не будзе агульным,</p>
<p>І зямля вам не будзе адной.</p>
<p>.  .  .  .  .  .  .  .  .  .  .  .  .  .  .  .  .</p>
<p> </p>
<p>На магіле Марыі каліна</p>
<p>Ў кроплях вясёлкавых слёз,</p>
<p>А на магіле сына</p>
<p>Явар магутны ўзрос.</p>
<p> </p>
<p>Дні ішлі... А дрэвы віліся</p>
<p>Паміж тысячаў дрэў жывых,</p>
<p>І галінамі моцна спляліся</p>
<p>Над страхой заімшэлай царквы.</p>
<p> </p>
<p>Данеслі.</p>
<p>І маці з’явілася,</p>
<p>І вочы ёй плач спапяліў:</p>
<p> </p>
<p>— Пэўна дзесь мае дзеці</p>
<p>Ў вялікім каханні жылі.</p>
<p>Жылі, жылі, весяліліся,</p>
<p>Шумелі вясной маладой...</p>
<p>Цераз царкву сашчапіліся.</p>
<p> </p>
<p>Божа!!!</p>
<p>Божа ты мой!!!</p>
<p> </p>
<p>Што казаць аб магіле трэцяй?!</p>
<p>Мала тых магіл на зямлі?!</p>
<p> </p>
<p>Але разам — праз храмы,</p>
<p>Войны,</p>
<p>Дзяржавы,</p>
<p>Наветы,</p>
<p>Праз нянавісць —</p>
<p>Галіны яны сплялі.</p>
<p> </p>
<p>І канец паэмы журботнай,</p>
<p>Так журботнай, што плача сусвет</p>
<p>Пра магутны і горды явар.</p>
<p>Пра каліны ласкавы цвет.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>