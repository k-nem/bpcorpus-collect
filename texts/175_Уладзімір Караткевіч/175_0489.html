<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Samson.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1969? -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Самсон -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Самсон</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мой край ваўкі зубамі шкамуталі.</p>
<p>З вачэй, закінутых журботна, слёзы,</p>
<p>Змяшаўшыся с крывёй, на дол плылі.</p>
<p>Я простым быў.</p>
<p>Я ўсё жыццё хацеў</p>
<p>Алівы ўзрошчваць, абвадняць пустэчы,</p>
<p>На святы ў недалёкім гарадку,</p>
<p>Пот змыўшы з цела, танцаваць з дзяўчынай...</p>
<p>І ўсё забыў, бо ў мой пясчаны край</p>
<p>Прыйшоў філісцімлянін.</p>
<p>Я не мог...</p>
<p>Забыў дзяўчат, саху, спакой і волю.</p>
<p>Адное засталося — сіла зброі.</p>
<p>Адное засталося — песні гневу.</p>
<p>І я узняў свой сцяг. І легіёны</p>
<p>Пайшлі за мной.</p>
<p>У гневе ярай бітвы</p>
<p>Я перамог амаль.</p>
<p>І толькі сэрца</p>
<p>Ўсё тым жа засталося, чалавечым,</p>
<p>І сумавала па садах і хаце,</p>
<p>Па простых радасцях і па каханай,</p>
<p>Па ўсім, перагарэлым у сутычках,—</p>
<p>Што я забыў.</p>
<p>Адпомсціла яно.</p>
<p>Звяло мяне з падступнай і пяшчотнай...</p>
<p>Прыгожая — яна была каханай.</p>
<p>Далёкая — яна была жанчынай</p>
<p>З вачыма божай маці на іконах.</p>
<p>І з ротам сучкі прагнай. Цэлы век</p>
<p>Мяне трымала ў радасным палоне,</p>
<p>І добрым называла, і прыгожым,</p>
<p>І пальцамі, слабымі, як пялёсткі,</p>
<p>Адняўшы сілу, выдала чужым...</p>
<p>Стаю, хістаючыся, над сталамі,</p>
<p>Прыкуты ёю да калон варожых,</p>
<p>І чую музыку, і гром кімвалаў,</p>
<p>І слёзы блізкіх, што рабамі сталі...</p>
<p>Няма, няма заступніка у іх!</p>
<p>Але найгорш, найгорш мне кроіць сэрца,</p>
<p>Што чую голас дарагой і любай</p>
<p>І пацалункі — ката і яе.</p>
<p>І трызняць вочы цёмныя, сляпыя,</p>
<p>Успамінаючы парог бацькоўскі</p>
<p>І маці, што прадзе штовечар воўну</p>
<p>На камені яго...</p>
<p>О гэты смех</p>
<p>Прыгожай сукі у раскошнай зале!..</p>
<p>Што можаш ты паставіць супраць Маці?</p>
<p>Усе твае надуманыя словы —</p>
<p>Хлусня, як ты сама.</p>
<p>А маці ёсць.</p>
<p>І сонца ёсць. І ёсць мая радзіма.</p>
<p>Я сын яе. І я ў крыві ўстаю.</p>
<p>Хістаюся. Ўстаю і ажываю.</p>
<p>Я буду жыць. Я знішчу вашы вежы,</p>
<p>І род твой на зямлі забудуць людзі.</p>
<p>Ты памылілася і гэтай здрадай</p>
<p>Такога ворага</p>
<p>братам прыдбала,</p>
<p>Якога ў іх ніколі не было.</p>
<p>Хістаюцца калоны!</p>
<p>Дах трасецца!</p>
<p>Няхай загіну, але разам з вамі,</p>
<p>Таму, што я сляпы, таму, што цёмны,</p>
<p>Прададзены багамі і табой.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>