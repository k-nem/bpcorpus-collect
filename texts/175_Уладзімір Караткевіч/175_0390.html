<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Korcmy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 14.09.1964 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Корчмы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Корчмы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дарогі... Корчмы... Ліра за спіною...</p>
<p>Ў гадах Хрыстовых — бедным шкаляром...</p>
<p>Заспее ноч, заспее дзень слатою —</p>
<p>Паўсюль мне стол, любоў, цяпло і дом.</p>
<p>У торбе за спіной — пяшчоты словы,</p>
<p>Для песняў клетка, соль, тытунь, цацні,</p>
<p>Кашуля, нож і вышыты, суровы,</p>
<p>Нескарыстаны за гады ручнік.</p>
<p>І горкіх жартаў поўныя кішэні</p>
<p>Замест манет. Хто хоча — той бяры.</p>
<p>А ўцерціся дадуць у кожных сенях,</p>
<p>А не дадуць — абсохну на вятры.</p>
<p>На кожным дрэве — дамавіты свепет,</p>
<p>А я — па людзях мёд разношу свой.</p>
<p>Палі, лясы з няроўным сілуэтам</p>
<p>І крумкачыны грай над галавой.</p>
<p>Пярун злуецца на мае справункі.</p>
<p>Дзьме ў грудзі мне раз’ятраны Пахвіст,</p>
<p>А я нясу на веях — пацалункі,</p>
<p>Ў расколе вуснаў — салаўіны свіст.</p>
<p>Адбітая у зрэнках, бы ў палонцы,</p>
<p>Зямля мая ўстае перада мной,</p>
<p>Высокая і чыстая, як сонца.</p>
<p>Чысцейшая, бо плям няма на ёй,</p>
<p>Бязлітасная, добрая, святая,</p>
<p>Ўся зведаная, як дзядоў палі,</p>
<p>І кожны дзень нязнаная, як тая,</p>
<p>Што не суседзі, а багі далі.</p>
<p>Па ёй іду ад самага світання,</p>
<p>Рукамі гладжу глог і жаўтазель,</p>
<p>Каб кожны вечар за смугой барвянай</p>
<p>Убачыць грыб страхі і журавель.</p>
<p>І сесці пад страхой, што пахне дымам,</p>
<p>І песняю нягучнай ля агню</p>
<p>Аддзякаваць шматлікім гаспадыням</p>
<p>За горкі хмель і вуснаў дабрыню.</p>
<p>Ласкавыя, як жнівеньскае лета,</p>
<p>Адданыя, як спелыя палі,</p>
<p>Глядзяць, на руку ўспершыся, кабеты</p>
<p>І ўспамінаюць, што было калісь.</p>
<p>Трывожныя, няўтульныя, як сломкі,</p>
<p>Яны ў адрынах кудлы гладзяць мне...</p>
<p>Густыя сцежкі, частыя карчомкі</p>
<p>Па ўсёй сваёй азёрнай старане.</p>
<p>І што мне недзе за высокай брамай</p>
<p>Чырвоных, прагных вокан каламуць,</p>
<p>Што ў ноч глядзяць, і чамкаюць грыбамі,</p>
<p>І думаюць, што з часам праглынуць?</p>
<p>Што мне яны, калі, як дар адзіны</p>
<p>За тую песню, што нясу ў карчму,</p>
<p>Чырвоных, горкіх вуснаў арабіны</p>
<p>Мне свецяцца — не ведаю чаму.</p>
<p>Калі за простую прыпеўку тую</p>
<p>Ва ўсіх хацінах у маіх краях</p>
<p>Мяне, здаецца, песціць і цалуе</p>
<p>Уся зямля мая. Зямля мая.</p>
<p>Калі яна, Любоў, рукамі ломкімі</p>
<p>Ва ўсіх адрынах кудлы гладзіць мне.</p>
<p>Густыя сцежкі, частыя карчомкі</p>
<p>Па ўсёй маёй азёрнай старане.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>