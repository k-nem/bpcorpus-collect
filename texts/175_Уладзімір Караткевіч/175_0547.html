<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Scyravala_u_bary_pcala.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1976 -->
<!-- HEADER_FIELD Edition: Караткевіч У. Збор твораў: У 8 т. Т. 8. Кн. 2. З жыццяпісу, нарысы, эсэ, публіцыстыка, постаці, крытычныя творы, інтэрв'ю, летапіс жыцця і творчасці. - Мн.: Маст. літ., 1991. - с. 393-397 -->
<!-- HEADER_FIELD FirstPublicationYear: 1977 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: публіцыстычны/артыкул -->
<!-- HEADER_FIELD Title: Шчыравала ў бары пчала... -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Шчыравала ў бары пчала...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>Шчыравала ў бары пчала,</p>
<p>Па верхавінах лятаючы,</p>
<p>Салодкі мёд збіраючы,</p>
<p>Вуллі ў звівы рыхтуючы,</p>
<p>Спакой вулля вартуючы.</p>
<p>Гаравала ў двары ўдава,</p>
<p>Верхавінкі рубаючы,</p>
<p>Малы дзеткі гадуючы,</p>
<p>Спакой хаты — ратуючы.</p>
<p><i>Народная песня</i></p>
</div>
<div class="CLEAR"></div>
<p> </p>
<p> </p>
<p>Я не ведаю, мой дружа, ці пяеш  ты гэтую песню дакладна так, як я? Але гэта агульная. Наша песня. І так шкада, што Маці твая, мая другая Мама, Куліна Андрэеўна, той песні не дапела.</p>
<p>Калі ласка, не чакай асаблівай ухвалы ў свой адрас. Усе мы — і ты і я — нічога не варты перад талентамі нашых маці. Усё ў нас — ад іх.</p>
<p>Я не меў гонару ведаць твайго бацьку (хіба што на фота ў маленькай тваёй ушацкай хаціне), але маці тваю з найпрыгажэйшымі ў свеце вачыма — я ведаў. І дужа яе любіў — між іншым — і за тое, што яна нарадзіла гэткага таленавітага сына.</p>
<p>Памятаеш, калісьці мы ехалі старой ушацкай дарогай. Сядала сонца. Стаўбуры хвояў зрабіліся ад таго мядзяныя. І  ад кожнага старога кургана лёг заходні дзень. Тысячы і тысячы — паўмесяцам — ценяў. Вы тыя курганы называлі «валатоўкамі». Гэта былі магілы волатаў — нашых продкаў.</p>
<p>...Адкрываю тваю новую кнігу — «Свята пчалы». Усё гэта я амаль дваццаць год ведаў. Ад «Маладзіка над стэпам» да «Займішча», да паэм. Але, сабранае ў адно, гэта ў некаторай ступені плён сарака аднаго года твайго жыцця. Як сказаў Дантэ: «Пражыўшы век зямны да палавіны...»</p>
<p>Адгортваю «Маладзік над стэпам» (1959).</p>
<p>Я тады амаль цябе не знаў. Ведаў — ёсць. Ведаў — вершы, якіх пажадаў бы  найлепшаму другу. Пажадаў бы — каб гэта я мог — сабе.</p>
<p> </p>
<div class="POETRY">
<p>Як захлынуўся ад радасці жаўранак...</p>
<p>Як засінелася возера чыстае...</p>
<p>І крапіва маладая стрыкаецца,</p>
<p>Быццам пяшчотны, прыемны ўспамін.</p>
<p>Ем я капусту трыгубую зайцаву,</p>
<p>Гладжу змарожаны ліст журавін..</p>
<p>Сонца гарыць!</p>
</div>
<div class="CLEAR"></div>
<p> </p>
<p> </p>
<p>Цытаваць цябе амаль нельга! Іначай атрымаецца кніга цытат.</p>
<p>Ведаю бадай што ўсё пра цябе. І кароткае «прыедзе» з верша «Бацьку», і «цётку-жартаўніцу» з верша «Дома», і нават песні, якія яна спявала.</p>
<p>Дарогі нашы — спачатку — былі розныя. У таварным вагоне ты ехаў на цаліну. Я ў ім — беспрытульнічаў. Цябе чакалі цаліна і падкручванне гадзіннікаў і прыгажосць «Вечара над Таболам». Мяне — вайна і адсутнасць нават мары аб гадзінніку і голад на беразе Табола. І  ўсё ж вечна перасякаліся нашы шляхі. Нават у «Насцінай кухні».</p>
<p>З гадамі ты, паэт, робішся прасцей. Як маці. Паспрабуй перакласці «Рунець, красаваць, налівацца», «Нагбом», «Неруш». А пасля (за выключэннем рэцыдыва «Рум») прыходзіць вельмі простае — «Адам і Ева», вячыстая тэма тваёй творчасці.</p>
<p>Што там кажуць аб залішняй складанасці?!</p>
<p> </p>
<div class="POETRY">
<p>У верасня — свой, асаблівы пах:</p>
<p>Курыць сівец — плыве дымок гаркавы,</p>
<p>Зямлёю пахне бульба у капцах,</p>
<p>Антонаўкамі — зоры па начах,</p>
<p>І  туманы — ляжалаю атавай.</p>
</div>
<div class="CLEAR"></div>
<p> </p>
<p> </p>
<p>Гэта, па-мойму, прасцей за ўсё. Асабліва калі ўспомніш тваю хату, вяз ля варотаў і тое, як двухзубыя ваўчкі чапляюцца за порткі, калі роснай раніцай пройдзешся па бульбянішчы.</p>
<p>Свежасць погляду. Вось, мабыць, самае галоўнае, што ты прынёс. Тое, што кожны з нас стараўся рабіць, але не кожнаму гэта ўдавалася.</p>
<p>Гінулі нашы з табою сябры («Палата мінёраў»). Нас гэта абышло.</p>
<p>Наша пакаленне — дзіўнае. Сумленнае і пакрыўджанае смерцю бацькоў, братоў, таварышаў. Мала радасці ў вершы паэта Рыгора Барадуліна  «Труба». Усё адно як Мефістофель трубіць над пажарышчам. Але што было б, калі б не знайшлося хлопца, які мог бы трубіць? На котлішчах. У самых безнадзейных абставінах. І  што было б з чалавекам, які не насіў бы пад пахаю пілу, нібы скрыпку («Скрыпачы»)? Які не навучыўся б падмазваць стэарынавай свечкай патэльню пад аладкі, пісаць добрыя вершы...</p>
<p>Ніяк не магу быць бесстаронні да Маці, да Ушацкай зямлі, да Задаброцця, да дзічкі на роднай тваёй Верасовачцы.</p>
<p>Дабраўся толькі да сорак другой старонкі. А іх трыста дзевяноста тры. І  невядома, на чым спыніць вока. Ці на парадзелым касяку гусей над борам, ці на Лысоні, якая ветліва махала галавою гасцям?</p>
<p>...Вечна мы спрачаліся за «нагбом» (па-вашаму, ушацку, гэта, мабыць, правільна, бо «нагібам») і за наша, аршанскае, «нагбом». А спрачацца і не было чаго. Бо сувязныя недапілі, усё адно — «нагбом» ці «набгом». Чашу гэтую дапіваць нам. І,  як сказаў ты:</p>
<p> </p>
<div class="POETRY">
<p>Маці,</p>
<p>Не сорамна анідзе</p>
<p>Сынам тваім называцца.</p>
</div>
<div class="CLEAR"></div>
<p> </p>
<p> </p>
<p>Хочацца цытаваць усю кнігу. Ад бароў, якія валілі інваліды «для ўдоўіх хат», да суседняй «панны Варшавы» і да любай нашай усеагульнай «Сафійкі», да агульнага нашага Вечалля.</p>
<p>А вось радкі гарэзлівыя, свавольныя:</p>
<p> </p>
<div class="POETRY">
<p>Лілею</p>
<p>млявы</p>
<p>плёс</p>
<p>люляе,</p>
<p>З-пад  злежаных аблок</p>
<p>Здалёк</p>
<p>Ляціць, віхлясты і бялявы,</p>
<p>Пялёстак лёгкі — матылёк.</p>
</div>
<div class="CLEAR"></div>
<p> </p>
<p> </p>
<p>Мабыць, ніхто з паэтаў не пайшоў бы на такое. Нехта казаў мне, што ў «гэтай вытанчанасці занадта вычварнай вытанчанасці» (стыль!), што ў гэтым ёсць «пэўны інфантылізм».</p>
<p>Дазвольце спытаць, чаму такую «дзяціннасць» мы прабачаем аўтару, «чуждому чарам черному челну», а сабе — не. Харошае свавольства не пашкодзіць ніякай літаратуры. Хутчэй зробіць яе багацей.</p>
<p>Асабліва калі побач «паляць бульбоўнік», калі праз паэта «прарасла Белавежа».</p>
<p>Бадай што, адзіны верш, які не прымаю,— «Мая мова».</p>
<p>Але гэта здаецца не такім важным, калі побач, на лясной дарозе, дрыжыць «саломінка з абмалочаным каласком...».</p>
<p>Тым болей што побач «Лісток ушацкай восені» з яго мокрай пыскай, тым болей што  побач «Беларусь — мая мова і песня».</p>
<p>Перачытваю «латышскі» (і надта ж беларускі) цыкл Рыгора Барадуліна. Любоў і прыхільнасць нашы да гэтай зямлі вядомыя ўсім. Але мне ніколі не даводзілася сказаць пра гэта на сотую долю так моцна, як ён. Мы былі з ім разам і ў «Леснічоўцы Вэлдзіс», на возеры пад Малтаю раздавалі белыя лілеі латышскім і літоўскім дзяўчатам, бачылі — па вялікім паўколе — агні на беразе Рыжскага заліва. Было «Ліго», Янаў дзень, дзень Яна Купалы.</p>
<p>Інтэрнацыяналізм уласцівы кожнаму з нас. Беларускія паэты разумеюць спевы сібірскіх людзей, але ўсё ж галоўнымі для іх застаюцца беларусы Адам і Ева, перасяленцы ў далёкаўсходняй тайзе, людзі, якія зрадніліся з ёю і садзяць там сваю бульбу.</p>
<p> </p>
<div class="POETRY">
<p>Ні дождж, ні град цябе не песцяць,</p>
<p>Надзейны хлеб маёй зямлі.</p>
<p>Не грэбвалі табой і песняй —</p>
<p>З  сабою землякі ўзялі.</p>
<p>А покуль недзе спіць залева,</p>
<p>Тайфун вятры ў мяхах вязе,—</p>
<p>Яны ўдваіх,</p>
<p>Адам і Ева,</p>
<p>Капаюць бульбу</p>
<p>у тайзе...</p>
</div>
<div class="CLEAR"></div>
<p> </p>
<p> </p>
<p>Паэты ўвогуле болей хваляцца, чым робяць. І  болей аддана робяць, чым хваляцца. Іх толькі хваляць пасля, часам запозна:</p>
<p> </p>
<div class="POETRY">
<p>Калі б усе навальніцы плакалі —</p>
<p>Іхнія слёзы</p>
<p>Былі б драбнюткай расінкай</p>
<p>На вейцы тугі па Табе.</p>
<p>Іван Дамінікавіч,</p>
<p>Дзядзька Янка,</p>
<p>Купала...</p>
</div>
<div class="CLEAR"></div>
<p> </p>
<p> </p>
<p>За што яго, Барадуліна, трэба яшчэ любіць? За яго неймаверную працавітасць, за сакавітую мову яго вершаў.</p>
<p>Цяжка пісаць пра такую кнігу. Бо кожны яе радок адзываецца ўва мне, яго земляку і амаль равесніку, несамавітым болем. Вось радкі пра нашых жанчын:</p>
<p> </p>
<div class="POETRY">
<p>Гадаваць,</p>
<p>Бедаваць —</p>
<p>Мелі права адно.</p>
<p>І падумаць пра смерць</p>
<p>Часу й права  не мелі...</p>
<p>І лічылі гады</p>
<p>Ад вайны да вайны,</p>
<p>Прыхваткамі</p>
<p>Кудзелю ўспамінаў сукалі.</p>
<p>...Можа, прыйдуць мужы,</p>
<p>Можа, прыйдуць сыны,</p>
<p>Можа, прыйдуць унукі —</p>
<p>Чакалі...</p>
</div>
<div class="CLEAR"></div>
<p> </p>
<p> </p>
<p>Аб  усім не скажаш. Але даўно-даўно ты казаў мне аб задуме «Матчыных песень». А я ж і сам іх чуў ад Куліны  Андрэеўны. І не дадумаўся да такога. Але на тое ты і ёсць яе сын. Я ж помню, як мы сядзелі ў Задаброцці за малой рачулкай. І  маці твая трымала на руках тваю Ілону, тады яшчэ сапраўды малую «Лану». І мы спявалі. І  што гэта былі за песні — мабыць, ніхто болей не ўведае. Хіба што па тваіх «Матчыных песнях». Яна была больш таленавітая за нас абодвух.</p>
<p> </p>
<div class="POETRY">
<p>Перапёлка!</p>
<p>Ты не ві гняздзечка</p>
<p>Блізка ля дарогі,</p>
<p>Перапёлка!</p>
</div>
<div class="CLEAR"></div>
<p> </p>
<p> </p>
<p>Гэта — з яе песні.</p>
<p> </p>
<div class="POETRY">
<p>Балючае</p>
<p>І  жаданае слова:</p>
<p>Мама?..</p>
</div>
<div class="CLEAR"></div>
<p> </p>
<p> </p>
<p>Мне таксама не верыцца, што яе няма. Хавалі мы яе на схіле, каля курганоў. І тут ужо нічога не паправіш. Засталіся толькі хата з падлогай, вышараванай яе рукамі, садок, вяз, вечная наша памяць.</p>
<p>І  яшчэ твае вершы і паэмы. Тваё «Свята пчалы». І ўсё таленавітае.</p>
<p>Лес над возерам. Мы стаім на ўзгорку на другім баку таго возера. Бачым адбітак гэтага лесу ў вадзе, нерэальны, размыты. І  яшчэ лес пад табою. На гэтым беразе. І  гэта як фуга з яе трыма часткамі. Толькі трэба глядзець зверху, што ты і робіш. Сын нашай зямлі, нашай беларускай паэзіі. Друг, які прынёс мне «Свята пчалы».</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>