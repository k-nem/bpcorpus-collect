<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Balada_pra_razvitannie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 08.02.1984 -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Балада пра развітанне -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Балада пра развітанне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Над пушчаю вецер гудзе, бы ў бядзе,</p>
<p>І хмары імкнуцца рыссю.</p>
<p>— Бязлітасны, чорны вораг ідзе.</p>
<p>Бывай, о бывай, Марыся.</p>
<p> </p>
<p>Тут нельга больш. У адказ на крык</p>
<p>Савіны рогат лунае.</p>
<p>І душаць мову, і рэжуць язык,</p>
<p>І шкаляроў разганяюць.</p>
<p> </p>
<p>І нават апоўдні на гонях туман,</p>
<p>З адчаю хаця задавіся,</p>
<p>І сіл няма, і вояў няма,</p>
<p>І здрадзіла панства, Марыся.</p>
<p> </p>
<p>— Куды ж вы ідзеце? З лязом па лязу.</p>
<p>Ноч. Месяц — і той змарыўся.</p>
<p>— Мы пойдзем у пушчу, ў густую лазу,</p>
<p>Ў разбойнікі пойдзем, Марыся.</p>
<p> </p>
<p>— Якая ў вас сіла? Пад ветрам дым?</p>
<p>Князь першы — і той скарыўся.</p>
<p>— Здабудзем волю, пакажам ім</p>
<p>Ці косці складзем, Марыся.</p>
<p> </p>
<p>— А што, калі ён не здыме нагі</p>
<p>З ніў, што зараз толькі чапае?</p>
<p>— Тады мы спалім свае ачагі,</p>
<p>Калыскі свае пашчапаем.</p>
<p> </p>
<p>— О, муж мой мілы! Святы, залаты!</p>
<p>— О, бацька мой, праўдай абраны,</p>
<p>Куды ж мне ісці, як загінеш ты?</p>
<p>— У пушчу з сякераю, Яне.</p>
<p> </p>
<p>— А што як абодва? І ўсё без змен,</p>
<p>Маліся ці не маліся?</p>
<p>— Ну што ж, браць табе тады цэп ці бязмен</p>
<p>І ў пушчу ісці, Марыся.</p>
<p> </p>
<p>І месяц між хмар, як адчаю знак,</p>
<p>І страшнае ў свеце світанне.</p>
<p>Крывавы ўсход.</p>
<p>І канчаецца так</p>
<p>Балада пра развітанне.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>