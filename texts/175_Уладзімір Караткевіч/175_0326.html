<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Hulanka_u_dekaracyjach_Malaja_paema.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 01.04.1967; 18.09.1967 -->
<!-- HEADER_FIELD FirstPublicationYear: 1986 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Гулянка ў дэкарацыях (Малая паэма) -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Гулянка ў дэкарацыях (Малая паэма)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Гародня над морам. Няўжо над морам?</p>
<p>Нешта, здаецца, вучыў, што над Нёманам...</p>
<p>Мабыць, з-забыў... Хвала рэжысёру,</p>
<p>Што прыцягнуў пад Гародню горы!</p>
<p>Волат!</p>
<p>Мог бы спрачацца з Сам-со-манам.</p>
<p>Што-то як двойка па геаграфіі...</p>
<p>Вось жа яно...</p>
<p>У стагоддзі шаснаццатым...</p>
<p>Латнікі п’яныя, войты, графы...</p>
<p>Тр-р-р... А нашто тут студыйны рафік?..</p>
<p>Часу машына?</p>
<p>А што разбірацца там?!.</p>
<p>Плюнь! Віно галоўнае,</p>
<p>Шашлыкі,</p>
<p>Сіні дым...</p>
<p>П’ём сваё, кроўнае,</p>
<p>На працы гарым.</p>
<p>Бач, апостал Павал цягне віно...</p>
<p>Кін-но!!!</p>
<p>Месяц ішачылі</p>
<p>Дзень у дзень...</p>
<p>Што вам тут, Ушачы?</p>
<p>Орша? Бытэнь?</p>
<p>Маеш рач-чыю</p>
<p>Д-дзень у дзень...</p>
<p>Мелі рацыю,</p>
<p>Што ў дэкларацыях,</p>
<p>Без людзей.</p>
<p>Што вам тут, Мёры,—</p>
<p>Пі ды глядзі.</p>
<p>Слава касцюмёрам,</p>
<p>Грымёрам, акторам,</p>
<p>А найбольшая таму, хто даў у крэдыт?</p>
<p>Полымя адбіткі на даўніх мурах,</p>
<p>Вілы, косы, світкі — проста жах!</p>
<p>На шампурах круцяцца, пахнуць шашлыкі,</p>
<p>Сінія агеньчыкі, іскаркі.</p>
<p>Досыць над такімі палілі нас.</p>
<p>Мы іх пусцім дымам...</p>
<p>Наш час!</p>
<p>Вогнішча іскрыцца. Дым. Дым.</p>
<p>Мы ім — інквізіцыю! Мы — ім...</p>
<p>Лі на абрусы,</p>
<p>Паны-беларусы!</p>
<p>Ў гэты апошні і слаўны час</p>
<p>Крымскія лаўры глядзяць на нас...</p>
<p>Мы беларусы даўніх часоў.</p>
<p>Ой, уп’юся!</p>
<p>Дык кінь ты ўсё!</p>
<p>Налівайце шклянкі —</p>
<p>П’янка дык п’янка.</p>
<p>Налівайце іх не святасць</p>
<p>Віном.</p>
<p>Акаянным, але не праклятым</p>
<p>Віном.</p>
<p>А яно нам паможа ўзвесці наш дом,</p>
<p>Радасць, ісціну й людскасць у рукі ўзяць.</p>
<p>Слаўся ў вышніх лаза!</p>
<p>Слаўся лаза.</p>
<p>Слаўся тая, што дорыць кахання сілу,</p>
<p>Слаўся тая, што гора паможа заліць,</p>
<p>Тая, гроны якой нас сёння паілі,</p>
<p>Тая, гроны якой яшчэ спяць у зямлі,</p>
<p>Што малодшым, іншым падораць радасць,</p>
<p>Іх шпурнуўшы ў кахання гарачы вір.</p>
<p>Эх, лаза ты мая, без лістоў,</p>
<p>непрыглядная!..</p>
<p>І сядзіць у вянку з лазы вінаграднай,</p>
<p>І смяецца праз слёзы</p>
<p>Аўтар — п’яны сатыр.</p>
<p>О якая туга!</p>
<p>Па-над белымі вежамі сцелецца</p>
<p>Ў чорным небе Батыева Шляха алмазны аркан.</p>
<p>Калі даць камянём па аплеценай віннай бутэльцы,</p>
<p>Атрымаецца ледзь не версальскі фантан:</p>
<p>Сто каскадаў у шчыліны. Глеба з гора</p>
<p>Смокча, сёрбае, цягне нагбом віно...</p>
<p>Ой, кіно!!!</p>
<p>О, як скачуць, якая фантасмагорыя,</p>
<p>Мора, скалы, касцёл беларускі, ноч!</p>
<p>Ноч святое Вальпургі: рук спляценне,</p>
<p>Вежы, мур і горад з сярэдніх вякоў,</p>
<p>На франтонах і статуях ломяцца цені,</p>
<p>Бліскавічна імчаць распатланыя цені</p>
<p>Пад рытмічны пошчак конскіх падкоў.</p>
<p>Конскіх?</p>
<p>Чорта!</p>
<p>Проста ў д’ябла капыта</p>
<p>Рэквізітарам п’яным рупна падбітае,</p>
<p>Бо ў імгненне стопча сярод камянёў...</p>
<p>Ой, кіно!!!</p>
<p>Як на Лысай гары, як на Брокена скалах</p>
<p>Карагодам, віхураю ўецца навала.</p>
<p>Скачуць д’яблы з вядзьмаркамі, скачуць агні,</p>
<p>Ўсё здаецца вось-вось узаўецца ў зеніт</p>
<p>На мяцёлках і свіннях, з бляяннем і віскам,</p>
<p>На казлах і качэргах, як смерч, як вятрыска...</p>
<p>Звон падковаў і з белай званіцы звон,</p>
<p>А магчыма, ў мазгах утрапёных звон...</p>
<p>Звон.</p>
<p>Звон.</p>
<p>І віно, і ўзлёт, і водбліск пажараў,</p>
<p>І бляднеюць зоры ад нашай мары</p>
<p>У прадчуванні новага светлага дня.</p>
<p>Пеўня крык.</p>
<p>Цішыня.</p>
<p>Разлілося святло.</p>
<p>Цішыня.</p>
<p>Цішыня. Над туманным масляным морам</p>
<p>Узвышаюцца вежы снежным узорам.</p>
<p>Мёртвым сном войска мёртвые спіць на</p>
<p>зямлі...</p>
<p>Мо манголы прайшлі?</p>
<p>Мо гуны прайшлі?</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>