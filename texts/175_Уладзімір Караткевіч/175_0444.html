<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Niamyja_drevy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1962? -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Нямыя дрэвы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Нямыя дрэвы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Над лютаўскім горадам такое грувасткае неба,</p>
<p>Што яно насядае на дым і гне яго да зямлі.</p>
<p>На лютаўскіх вуліцах такія пахмурыя твары,</p>
<p>Пахмурыя, як хмары, як ноч у міліцыі,</p>
<p>Што не хочацца лезці ў аўтобус,</p>
<p>а хочацца ўзяць таксі.</p>
<p>На лютаўскіх бульварах такія нямыя дрэвы,</p>
<p>Што вароны і тыя неахвотна сядаюць на іх,</p>
<p>Не жадаючы пустую сваю сварлівасць</p>
<p>Цяжка саджаць на сусветную дрэў тугу.</p>
<p>Ах, нямыя дрэвы, нямыя, як мёртвыя рыбы,</p>
<p>Нямыя, як паэты ў ліхалецце, ў гады мярзоты,</p>
<p>Нямыя, як я, што бязмэтна іду пад імі,</p>
<p>Бо Яна забарону паклала на словы кахання.</p>
<p>А аб чым мне яшчэ? Я нямею, нямею, нямею,</p>
<p>Але ўсё ж безнадзейныя крокі, адбіваючыся</p>
<p>ў завулках,</p>
<p>Безнадзейна і нема лямантуюць супраць немага неба,</p>
<p>Супраць твараў пахмурых,</p>
<p>супраць гэтых дрэваў маўклівых,</p>
<p>Маўклівых і голых, як даўні шкілет дыназаўра.</p>
<p>Кожны крок — гэта крык аб высокім і сонечным небе,</p>
<p>Што блішчыць, як Элады блакіт між калон Парфенона,</p>
<p>Аб усмешках, дзіцячых і шчырых,</p>
<p>бліскучых, як лёд агнявы,</p>
<p>Аб дубах, што спяваюць зялёную, звонкую песню.</p>
<p>Аб дазволеных спевах, што ў неба ўзвіваюцца гімнам,</p>
<p>Каб, мінуўшы сусвет, ціха ўпасці каханай да ног.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>