<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Impresija.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1969? -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Імпрэсія -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Імпрэсія</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сніў я сон, быццам нехта пяшчотна мяне крануў.</p>
<p>Чуў я словы пяшчоты, прывабныя, як міражы.</p>
<p>Сон кагосьці здаўна мне вярнуў, пазабытую, але адну,</p>
<p>З цемры згаслыя гукі вярнуў да струны,</p>
<p>ўваскрасіўшы струну.</p>
<p>І яна зазвінела — у явы і сну на мяжы.</p>
<p>І на гэтай мяжы я цябе зберагаў, як агонь трапяткі,</p>
<p>Як хвіліну дрымоты апошнюю мы беражэм</p>
<p>Ад павеваў і пахаў, ад сонца, ад дотыку грубай рукі,</p>
<p>І ад песні дажджу, і ад думкі, што нас сцеражэ.</p>
<p>Бо не ведаў — і ведаў,— што дзень узляціць, як ласо,</p>
<p>І пацягне бакамі мяне па пяску і траве</p>
<p>Да турбот, да жыцця, да шумлівых яго галасоў,</p>
<p>Да згрызот, забыцця, да імклівых дарог і лясоў,</p>
<p>Да ўсяго, што навекі цябе ад мяне адарве,</p>
<p>І ўпадзеш ты у змрок, як сляза, як згасаючы дзень,</p>
<p>І навекі ты ў цёмных, бяспамятных згінеш вяках</p>
<p>У міг апошні дрымоты, як толькі наяве ўпадзе</p>
<p>Не на грудзі твае, а на ложа пустое рука.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>