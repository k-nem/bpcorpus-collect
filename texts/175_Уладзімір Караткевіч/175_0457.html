<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Pierakaci-pole_Narodnaja_lehienda.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1957?; 12.05.1957 -->
<!-- HEADER_FIELD FirstPublicationYear: 1987 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Перакаці-поле (Народная легенда) -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Перакаці-поле (Народная легенда)</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>Цёмныя хмары над мокрай раўнінаю,</p>
<p>Бруд па калена, пустыя шляхі,</p>
<p>Вербы ў прысадах лазіны сінія</p>
<p>Цягнуць да мёртвай сухой альхі.</p>
<p>Чорныя рэкі стынуць ад холаду,</p>
<p>Хмуры вятрак, пагружаны ў сон,</p>
<p>Стаў быццам крыж над магілаю волата,</p>
<p>Што заараў гэту бедную гонь.</p>
<p>З далі, адкуль набягаюць хмары,</p>
<p>Мёртвым мячом без ног і без рук</p>
<p>Зноў каці-поле бяжыць абшарам,</p>
<p>Як надзвычайны, калматы павук.</p>
<p>Прагна другія мячы хапае</p>
<p>І да сябе далучае іх,</p>
<p>Каціць па гонях і ўсё вырастае,</p>
<p>Каціць ля хат і капліц старых,</p>
<p>Каціць ля белых палацаў светлых,</p>
<p>Светлых, як сонца, белых, як снег.</p>
<p>Што ім, залітым музыкай ветлівай,</p>
<p>Да абадраных, крычачых стрэх!?!</p>
<p>Вербаў мяцёлкі на мокрай глебе,</p>
<p>Дожджык скупы, як халодны плач,</p>
<p>Хмары, бясконцыя хмары на небе,</p>
<p>А на зямлі каці-поля мяч.</p>
<p>Месячы бруд разбітай дарогай</p>
<p>З дальніх заробкаў дамоў ідучы,</p>
<p>Ян і Пятро ледзьве цягнуць ногі,</p>
<p>Каб дацягнуцца да вёскі ўначы.</p>
<p>Ў вёсцы — суседзі, таварышы ў працы,</p>
<p>Ян — у гадах, а Пятро — малады,</p>
<p>Не зарабілі яны на палацы</p>
<p>Ні на жнівах, ні ў капальнях руды.</p>
<p>Ян зарабіў на акраец дзецям,</p>
<p>Не зарабіў на нявесту Пятро...</p>
<p>Твары сячэ ім пранізлівы вецер,</p>
<p>Бруд наляпіўся на лапці гарой.</p>
<p>Твар у Пятра задуменны і бледны:</p>
<p>«Ганя, Гануля, дзе песні твае?</p>
<p>Бацька цябе не аддасць за беднага,</p>
<p>Выплачаш з іншым ты вочы свае.</p>
<p>Бо на каляды, ў святочнай хаце,</p>
<p>Ў хаце каханай і дарагой</p>
<p>Ў бацькавы куфры разлезлік багаты</p>
<p>Кіне свой выкуп потнай рукой.</p>
<p>Клятыя грошы, паперкі з арламі!</p>
<p>Што ж вы забілі радасць маю?</p>
<p>Іншы да любай пойдзе з сватамі,</p>
<p>Іншы касу распляце тваю...</p>
<p>Мокры абрус ад гарэлкі разлітай...</p>
<p>Твары чырвоныя... люлек дым...</p>
<p>Ўсе задаволены, п’яныя, сытыя,</p>
<p>«Горка!» крычаць і крычаць маладым...</p>
<p>Іншы цалуе, дурны ад хмелю,</p>
<p>Вусны, чырвоныя, як ранет...</p>
<p>Шчасце сялянскае, дзень вяселля,</p>
<p>Нават і ты ўцякло ад мяне!</p>
<p>Думаў, што будзе, і — вось «зарабілі».</p>
<p>Дзесяць паперак кожны узяў.</p>
<p>На аднаго напэўна б хапіла,</p>
<p>А на дваіх...» — Пятро застагнаў.</p>
<p>Думкі ў Пятра, як вужакі, халодныя,</p>
<p>Ён ад чакання, як мыш, узмок...</p>
<p>Вось пералог за Курыным бродам,</p>
<p>Ўскраіна поля, хмызы, лажок.</p>
<p>Паў на калені Пятро ў бур’яне,</p>
<p>Потым падняўся, ў вачах туман:</p>
<p>«Ну а цяпер даруй мне, Яне,</p>
<p>Стань і маліся! Сведкаў няма!»</p>
<p>Па абшарах на прыволлі</p>
<p>Каціць перакаці-поле.</p>
<p>Каціць,</p>
<p>Каціць над раллёю,</p>
<p>Як жывое...</p>
<p>Як жывое...</p>
<p>Рэзка сякера ўпялася ў грудзі...</p>
<p>Хоць бы якая жывая тля!</p>
<p>Ян паваліўся. Не бачаць людзі,</p>
<p>Хмары ж змаўчаць, і змаўчыць зямля.</p>
<p>Вочы, ад сну смяротнага сонныя,</p>
<p>Ўбачылі толькі, што ў самых нагах</p>
<p>Вецер сцяблінку зламаў пад кронаю</p>
<p>І каці-поле пабегла ў свой шлях.</p>
<p>Ледзьве прамовіў ён, белы ад болю,</p>
<p>Чорнаму шару без ног і без рук:</p>
<p>«Ў сведкі бяру цябе, каці-поле,</p>
<p>Вечны бадзяга, расліна-павук.</p>
<p>Чуеш, Пятро, памятай і ведай,</p>
<p>Бачыш, яна ўцякае ад нас.</p>
<p>Гэта расліна, яна мой сведак,</p>
<p>Бойся яе... засведчыць яна...»</p>
<p>Мёртвае цела схаваўшы ў лозах,</p>
<p>Грошы узяўшы, дрыжачы Пятро</p>
<p>Папрамаваў па разбітай дарозе</p>
<p>І загубіўся за бруднай гарой.</p>
<p>Часам з падбегам, а часам павольна,</p>
<p>Чорнай раллёй і краем лагоў</p>
<p>Бегла маўклівае каці-поле</p>
<p>Быццам сабака па следу яго.</p>
<p> </p>
<h3><a id="chapter2"></a>ІІ</h3>
<p>Па абшарах на прыволлі</p>
<p>Каціць перакаці-поле.</p>
<p>Каціць...</p>
<p>Каціць...</p>
<p>Іншыя мячы хапае,</p>
<p>Да сябе іх далучае...</p>
<p>Бачыць слёзы, бачыць гора,</p>
<p>Бачыць лёс народа чорны,</p>
<p>Вырастае...</p>
<p>Вырастае,</p>
<p>Быццам гора сабірае.</p>
<p>Свет вялікі абяжала,</p>
<p>Шчасця ў ім не адшукала...</p>
<p>Па іржышчах, па дарогах,</p>
<p>Па мяжах, па пералогах,</p>
<p>Па абшарах на прыволлі</p>
<p>Каціць перакаці-поле.</p>
<p>Каціць...</p>
<p>Каціць...</p>
<p>Бліжай...</p>
<p>Бліжай...</p>
<p>Янава жонка ў Пятра пытала,</p>
<p>Ён адказаў: «Разышліся мы».</p>
<p>Тыдзень ці два Янука чакалі,</p>
<p>Дожджык паспеў і сляды замыць.</p>
<p>Хмары сплылі за край свету шырокага,</p>
<p>Лісце заснула ў глыбокіх ярах,</p>
<p>Зніклі сляды, разоры размоклі,</p>
<p>Дзень загубіўся ў мінулых днях.</p>
<p>Хутка забітага твар і грудзі</p>
<p>Снег-укрывальнік закрые навек.</p>
<p>Хто ж аб забойстве раскажа людзям?</p>
<p>Голы, нямы на зямлі чалавек.</p>
<p>Хто ж за забітага мовіць слова,</p>
<p>Дзецям галодным дасць бацькаў дар...</p>
<p>Сведкай душа засталася Пятрова</p>
<p>І каці-поля калючы шар.</p>
<p>Выкуп за Ганну ў куфэрку цесця</p>
<p>Поруч з палотнамі ўжо ляжаў.</p>
<p>З шумных вячорак сваю нявесту</p>
<p>Кожную ноч Пятро праважаў.</p>
<p>А у пустой суседавай хаце</p>
<p>Тымі ж начамі калі-нікалі</p>
<p>Жонка пакутвала, плакала маці,</p>
<p>Дзеці галодныя ў голас раўлі.</p>
<p>Дождж па страсе мяккай лапай крочыць...</p>
<p>Плач у суседзяў... У сенцах цячэ...</p>
<p>Ў ложку Пятро закрывае вочы...</p>
<p>Сон уцякае ад хмурых вачэй.</p>
<p>І ўспамінаюцца ярка да болю</p>
<p>Вербы, бур’ян, хустка брудная лук...</p>
<p>Каціцца,</p>
<p>Каціцца каці-поле,</p>
<p>Скача, расце злавесны павук.</p>
<p>Спыніцца раптам і скача парывам,</p>
<p>Ціха паўзе пад ногі яму:</p>
<p>«Што табе трэба, маўклівы прывід?</p>
<p>Хочаш чаго? Прыходзіш чаму?»</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Дзень без дажджу, халодны і строгі,</p>
<p>Шэры і ясны стаяў на зямлі,</p>
<p>Калі ў хмызах, на мяжы аблогі</p>
<p>Мёртвае цела Яна знайшлі.</p>
<p>Хмары. Ралля. Быццам куча гною</p>
<p>Вёска ў палях ляжыць пад гарой.</p>
<p>Цягнуцца людзі да месца забойства,</p>
<p>Многа людзей. Пайшоў і Пятро.</p>
<p>Ціха стаяць, не скажуць і слова.</p>
<p>Вецер вільготны у твары б’е.</p>
<p>Жонка ў старым андараку суровым.</p>
<p>Дробныя дзеці ля ног яе.</p>
<p>Моўчкі глядзяць на мёртвае цела,</p>
<p>Гора іх гне, як вецер чарот,</p>
<p>Меншы сынок з галавою белай</p>
<p>Не разумее, ўзяў пальца ў рот.</p>
<p>Зрокам цікаўным гуляе па полю,</p>
<p>Нешта пабачыў, яму весяло,</p>
<p>Басам сказаў: «А вось каці-полечка.</p>
<p>Ма, а яно таксама прыйшло?»</p>
<p>Па раллі ад небакраю,</p>
<p>Адкуль хмары наплываюць,</p>
<p>Па абшарах на прыволлі</p>
<p>Каціць перакаці-поле.</p>
<p>Вырасла, вялізным стала.</p>
<p>Каціць, каціць, як навала,</p>
<p>Каціць...</p>
<p>Каціць...</p>
<p>Бліжай...</p>
<p>Бліжай...</p>
<p>Бліжай...</p>
<p>Крык абляцеў нават дальнія гоні,</p>
<p>Камнем зваліўся да трупа Пятро.</p>
<p>Сэрца растаяла. Слёзы салёныя</p>
<p>Лінулі градам, як з раны кроў.</p>
<p>Сведка злавесны скача па грудах,</p>
<p>Каціцца ў яр, паўзе на гару.</p>
<p>«Грэшны! Вяжыце! Круціце, людзі!</p>
<p>Браце!</p>
<p>Браце!</p>
<p>Браце, даруй!»</p>
<p> </p>
<h3><a id="chapter3"></a>III</h3>
<p>Вёска, як гной. Прысады вярбовыя,</p>
<p>Хмары. Лужыны на раллі.</p>
<p>Хто з цябе вырве гнеўнае слова,</p>
<p>Волат забіты, што спіць у зямлі?!</p>
<p>Мёртвы вятрак, бруд бяздонны на полі,</p>
<p>Вецер халодны свішча ў лазе,</p>
<p>Каціцца,</p>
<p>Каціцца каці-поле,</p>
<p>Скача мячом,</p>
<p>Як павук паўзе.</p>
<p>Шчасця няма пад застрэхамі гэтымі,</p>
<p>Дожджык сячэ, на шляхах вада.</p>
<p>Бедныя,</p>
<p>Бедныя,</p>
<p>Бедныя дзеці,</p>
<p>Птушкі малыя без крыл, без гнязда!</p>
<p>Хто ж тут шчаслівы!?! Змярканне сіняе</p>
<p>Ціха сыходзіць на сітнягі...</p>
<p>Маці ў сухотах, дзеці пад тынам,</p>
<p>Ў яме адзін, у турме другі.</p>
<p> </p>
<p><i>1957 г.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>