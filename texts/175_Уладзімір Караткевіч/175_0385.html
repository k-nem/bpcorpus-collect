<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Kinaasly.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 29.04.1967 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Кінааслы -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Кінааслы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пад стромай эфемерныя кварталы,</p>
<p>Б’е ў дыхту сценак вецер-дрэвачос.</p>
<p>Па вузкіх сцежках, зарасцях і скалах</p>
<p>Я еду на асле, нібы Хрыстос.</p>
<p>І на шырокіх ветраных палянах,</p>
<p>Дзе адступаюць дубнякі і глог,</p>
<p>Махаюць лаўры мне галлём «асанну»...</p>
<p>Ну, хло-опцы, сорам!.. Ну за што, дальбог?</p>
<p>За гэты горад?.. То не горад — гора...</p>
<p>Ўся гэта фальш з павапленай сцяной</p>
<p>І я, што дурам на асла успёрся,—</p>
<p>Ўсё гэта называецца — кіно.</p>
<p>І помніце, што маскі і катурны</p>
<p>Не ўсё ў жыцці,— паверце мне, не ўсё,—</p>
<p>А на аслах часцей бывалі дурні,</p>
<p>І не адзнака для Хрыста — асёл,</p>
<p>Нашто «асанну» ліць бяззменнай хваляй?</p>
<p>Глядзіце лепш, як на мяжы імглы</p>
<p>Над безданню вячэрняй, над правалам</p>
<p>Па сцежцы едуць два кінааслы.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>