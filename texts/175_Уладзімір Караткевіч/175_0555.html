<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Ja_idu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 28.08.1969 -->
<!-- HEADER_FIELD FirstPublicationYear: 1971 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Я іду -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Я іду</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>«Калі ты ведаеш, на што здатнае каханне,</p>
<p>і калі ты мужчына, пашкадуй мяне, не</p>
<p>кажы «не» і дай мне ўвайсці...»</p>
<p><i>Надпіс па муры ў Пампеях</i></p>
</div>
<div class="CLEAR"></div>
<p>Надпіс моліць. Журба скамянелая,</p>
<p>Быццам рана, гарыць на сцяне.</p>
<p>.  .  .  .  .  .  .  .  .  .  .</p>
<p> </p>
<p>Даў ён шчасце, якога хацела?</p>
<p>Ці кахаў? Ці паспеў?.. Ці не?</p>
<p>Невядома. Ўсё сцерлі крыкі,</p>
<p>Знішчыў полымем судны час.</p>
<p>Засталася крыўда вялікая,</p>
<p>Крык аб літасці.</p>
<p>Гром у адказ.</p>
<p>Як на смерць гэты дзень вязу я:</p>
<p>Горад марыў і мрэла гара,</p>
<p>Калі рынуў з глоткі Везувія</p>
<p>Божы гнеў, божы гром, божы град.</p>
<p>Гэтым гневам абезгалоўлены,</p>
<p>Волат выплюнуў страшны салют,—</p>
<p>Серны грыб, крывавы, суровы,—</p>
<p>Як пергамент раздзёршы зямлю.</p>
<p>Адбягала вада ад берага,</p>
<p>Ў бухце трушчачы караблі,</p>
<p>Злівы з попелу, гразі, серы</p>
<p>Проста з неба на горад плылі.</p>
<p>На герояў, ад жаху спешаных,</p>
<p>На раба, што жадаў забыцця,</p>
<p>На дзяцей аднадзённых, бязгрэшных,</p>
<p>І на ўсіх, нявартых жыцця.</p>
<p>Дэман чорны, чырвоны, агністы</p>
<p>Прагна падаў з хмары, як крук,</p>
<p>На твае валасы залацістыя,</p>
<p>На клубы, на сцябліны рук.</p>
<p>О, няўжо гэты воін ці мытар</p>
<p>Не суцешыў цябе ў журбе?!</p>
<p>Я б цябе і з Везувія вытаргнуў,</p>
<p>Я б і з пекла вывеў цябе.</p>
<p>Позна. Ў зыркіх маланках над ліўнямі,</p>
<p>Ў гэтым д’ябальскім блісканні вей</p>
<p>Ў поўдзень дваццаць дзевятага жніўня</p>
<p>Ўпала ноч на зямлю Пампей.</p>
<p>Ну, схлусіў бы!.. Хаця б перад лютай</p>
<p>Гэтай смерцю, халодная кроў,</p>
<p>Перад ноччу на двое сутак,</p>
<p>А пасля на дваццаць вякоў.</p>
<p>Камні гэтыя сочацца болем</p>
<p>Горай страшнай пякельнай смалы...</p>
<p>Дык чаму ж твой прызыў непатолены</p>
<p>Больш за ўсё ў маім сэрцы баліць?</p>
<p>Вось агонь гуляе святынямі,</p>
<p>Гіне ў выбухах гор града...</p>
<p>.  .  .  .  .  .  .  .  .  .  .  .  .  .  .  .  .</p>
<p>Калі нешта і зараз загіне,</p>
<p>То адной любові шкада.</p>
<p>Спапялёны такімі ж мукамі</p>
<p>І патоплены ў той жа крыві,</p>
<p>Да цябе я працягваю рукі,</p>
<p>Твой двайнік па смерці й любві.</p>
<p>Праз мільёны ўдараў і ранаў,</p>
<p>Заступаючы шлях журбе,</p>
<p>Мая даўняя, мая жаданая,</p>
<p>Не крыўдуй, я іду да цябе.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>