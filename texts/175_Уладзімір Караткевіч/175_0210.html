<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Mora_hranitnyja_chvali.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 27.03.1967 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: "Мора гранітныя хвалі..." -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>"Мора гранітныя хвалі..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мора гранітныя хвалі,</p>
<p>Ад ветру чырвоныя людзі,</p>
<p>І ты, што мяне кахала</p>
<p>І болей кахаць не будзеш.</p>
<p>Даўнія вежы суровыя</p>
<p>З сухім палыном і ўзлётам,</p>
<p>Сатканыя з нашай любові,</p>
<p>Са скалаў, тугі і журботы.</p>
<p>Якая бязглуздая сіла</p>
<p>Якім акрываўленым раннем</p>
<p>Грані ў іх разбурыла</p>
<p>Разам з нашым каханнем?</p>
<p>А я застаюся, як з богам,</p>
<p>Навекі, навекі закуты</p>
<p>Ў твае пяшчотныя ногі,</p>
<p>Ў гняздо маё, месу, пакуту.</p>
<p>І я ўспамінаю, як кляты,</p>
<p>Скалы колеру перца,</p>
<p>Вуснаў тваіх гранаты,</p>
<p>Сэрца біццё пад сэрцам,</p>
<p>На скуры кропляў каралі,</p>
<p>Ад сонца медныя грудзі...</p>
<p>Кахала мяне ты, кахала...</p>
<p>Не будзеш, не будзеш, не будзеш.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>