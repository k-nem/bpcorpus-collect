<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Balada_pra_dzika_i_calavieka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 11.01.1963 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Балада пра дзіка і чалавека -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Балада пра дзіка і чалавека</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ў ноч, як хвоі прастылыя выюць</p>
<p>І злятае шэрань з бяроз,</p>
<p>Дзік разрыў бурты бульбяныя</p>
<p>І ў курдобу пусціў мароз...</p>
<p>Чалавечыя гучныя крокі</p>
<p>І сабачы бязгучны крок</p>
<p>Аддаляліся ноччу глыбокай</p>
<p>Ад агнёў на сутычку і кроў.</p>
<p>Проста з чыстага неба памалу</p>
<p>Церушыўся на вёску снег,</p>
<p>А ля весніц Зоська стаяла</p>
<p>І чамусьці кпіла з мяне:</p>
<p>«Бач ты, вецер у портках свішча...</p>
<p>А сабака... Такога ж нідзе...</p>
<p>Сышчык! Сам сабе хлеба ішча!</p>
<p>Падапры яго, бо ўпадзе...»</p>
<p>Я змаўчаў... Нашто мне такая?..</p>
<p>Ўся як месяц у зімнім гаю,</p>
<p>Як ільдзістага хлеба акраец,</p>
<p>Што памёрлым у пекле даюць.</p>
<p>Калі мы гэты край пакінем,</p>
<p>Засумуе адзін толькі бор...</p>
<p>О зямля мая, о краіна,</p>
<p>О снягі ў зіхаценні зор!..</p>
<p>Чуйна слухай, рыжая Курта,</p>
<p>Пільна ў мёртвыя нетры глядзі.</p>
<p>Дзік, з’явіўся да снежнага бурта,</p>
<p>Мей адвагу адказваць, дзік.</p>
<p>Ён з’явіўся. Яго нарадзілі</p>
<p>Змрок начны і сняжынак плач.</p>
<p>Ён ішоў праз гурбы застылыя,</p>
<p>Адзінец, самотны сякач.</p>
<p>Узараная тушай гэтай</p>
<p>Баразна снегавая плыла...</p>
<p>Я ударыў па ім дуплетам</p>
<p>І падраніў, а не паклаў.</p>
<p>З лютай ярасцю чорнага тромба,</p>
<p>Што ламае дрэвы ў бары,</p>
<p>Ён ляцеў на мяне, як бомба,</p>
<p>Вывяргаючы кроў і рык.</p>
<p>Бомба з шэраню, бомба са шчэці,</p>
<p>З мяса, рыку, з болю ўканец,</p>
<p>Бомба з ярасці, бомба са смерці</p>
<p>Для кахання, для зор, для мяне...</p>
<p>Курта ўпялася смерці ў сцёгны,</p>
<p>Каб яе ад мяне адцягнуць,</p>
<p>Даць імгненне для стрэлу і стогну,</p>
<p>Даць грымотам хвіліну адну.</p>
<p>І дала...</p>
<p>Нерухомым пластам</p>
<p>Ён ляжаў, пачварны красун,—</p>
<p>Буры, шчэцісты, грузлы, ікласты,</p>
<p>Як апошні забіты лясун.</p>
<p>Бы зімовы россып каліны,</p>
<p>Кроў апырскала снежны разор...</p>
<p>О якая чужая краіна!</p>
<p>О снягі ў зіхаценні зор!</p>
<p>Для чагосьці прыйшоў, скрывавіў,</p>
<p>Нарадзіў барвяны туман</p>
<p>І зямлю ад цябе пазбавіў.</p>
<p>А на ёй і кахання няма.</p>
<p>Мы дзялілі і шчасце і гора,</p>
<p>І лясы і спевы травы.</p>
<p>Што ж цяпер ты мне, дзік, падорыш?</p>
<p>Мне, забітаму, ты, жывы?..</p>
<p>Палазы рыпелі да вёскі,</p>
<p>І ў кароткай птушынай журбе</p>
<p>Гіль абтрос алмазы з бярозкі —</p>
<p>Як апошні прывет — на цябе.</p>
<p>І ўзвалілі цябе ля парога</p>
<p>На вароты, нібы на шчыт,</p>
<p>І дымелі ў паветры ногі,</p>
<p>Як на скон чатыры свячы.</p>
<p>Шчэць смылела павольным палам,</p>
<p>Абсыпаўся попел сухі:</p>
<p>Так і нас мо ў пекле абсмаляць</p>
<p>За вялікія нашы грахі.</p>
<p>Ён ляжаў аддана і проста.</p>
<p>Разувалі яго талакой</p>
<p>З рагавых пантофлікаў</p>
<p>вострых,</p>
<p>Бы ў аршанскай краме якой.</p>
<p>Потым госці елі старанна.</p>
<p>Я ж сядзеў і не еў, як святы:</p>
<p>Дзік не вінен... Проста бураны...</p>
<p>А па бульбе мы з ім — браты,</p>
<p>Па самоце несамавітай,</p>
<p>Па трывожных думах у сне.</p>
<p>Я маўчаў.</p>
<p>Госці, п’яныя, сытыя,</p>
<p>Гаманілі, хвалілі мяне.</p>
<p>Стала ў хаце і дыму, і тлуму,</p>
<p>Заспявалі ўсёй грамадой,</p>
<p>І кудысь адляцелі думы,</p>
<p>Што віселі ўвесь дзень нада мной.</p>
<p>А ўначы, калі неба хмурнае</p>
<p>Ўсімі дрэвамі снег мяце,</p>
<p>Выйшаў я, гэтым тлумам задураны,</p>
<p>І ля форткі убачыў цень.</p>
<p>.  .  .  .  .  .  .  .  .  .  .  .  .  .  .  .  .  .  .  .  .</p>
<p>Калацілася, што бярозка,</p>
<p>Як кране яе снегам сівым...</p>
<p>«Зоська, што ты? Чаго ты, Зоська?</p>
<p>Я ж з табой!.. Я жывы...»</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>