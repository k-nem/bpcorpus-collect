<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Slova_pra_calaviecnasc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1958-1960? -->
<!-- HEADER_FIELD Edition: Караткевіч У. Збор твораў: У 8 т. Т. 1. Вершы, паэмы / [Аўт. прадм. В.Быкаў].-Мн.: Маст. літ., 1987.-431 с., 4 л. іл. -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Слова пра чалавечнасць -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Слова пра чалавечнасць</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
  <a href="#chapter6">Інтэрмедыя</a><br/>
<a href="#chapter7">VI</a><br/>
<a href="#chapter8">VII</a><br/>
<a href="#chapter9">VIII</a><br/>
<a href="#chapter10">IX</a><br/>
<a href="#chapter11">Х</a><br/>
<a href="#chapter12">XI</a><br/>
<br/><br/>
<!-- TOC_END -->
<!-- BOOK_BEGIN -->
<p><i>(Паэма)</i></p>
<p> </p>
<h3><a id="chapter1"></a>I</h3>
<p>У музейным завулку дом стаяў асаблівы.</p>
<p>Звонку хата як хата. Дубы. Гарод.</p>
<p>Дзесяць яблынь белых. Старыя слівы.</p>
<p>Хмель і плюшч спавіваюць высокі плот.</p>
<p>Але дзівы гасцей каля брамы чакалі:</p>
<p>Ля дарожкі, на тварах тоячы злосць,</p>
<p>Дзве каменныя бабы на варце стаялі</p>
<p>І як быццам пыталі: «А пашпарт ёсць?»</p>
<p>Ганак быў на слупах з аблезлым пабелам.</p>
<p>У пярэдняй, дзе стыў таямнічы змрок,</p>
<p>Сустракаў гасцей з усмешкай нясмелай</p>
<p>Шасцірукі каменны індыйскі бажок.</p>
<p>На руках заўжды капялюхаў пара,</p>
<p>І ніхто не хоча за гэта плаціць.</p>
<p>«Што ты зробіш: быў богам, а стаў швейцарам.</p>
<p>І з людзьмі такое бывае ў жыцці».</p>
<p>У пакоях кнігі ў дубовых шафах</p>
<p>(Кнігу выцягнеш — будзеш хвіліну чхаць).</p>
<p>У адным куце лучнік, як жырафа,</p>
<p>У другім, як чэрап аленя, саха.</p>
<p>Кросны ў зале стаяць: за жыццё стаміліся.</p>
<p>Поруч з бронзы сякеры, дзіды, нажы,</p>
<p>Беларускі каран старадаўні са Смілавіч</p>
<p>Пад іконай цьмянаю мірна ляжыць.</p>
<p>І няма жывых, хіба што кашлаты,</p>
<p>Шалем мяккім захутаны да галавы,</p>
<p>Паміж статуй святых, як жывая статуя,</p>
<p>У халаце барвяным дзядуля сівы.</p>
<p>Акрамя студэнтаў, што дзеда любілі,</p>
<p>Нешматлікіх сяброў героя майго,—</p>
<p>Абывацелі горада моцна забылі,</p>
<p>Што імя старога — Чаховіч Рыгор.</p>
<p> </p>
<h3><a id="chapter2"></a>II</h3>
<p>Бомбы дралі ў шматкі жытло чалавека,</p>
<p>На мурах спаганялі чорную злосць.</p>
<p>Жалюзі на вулках стулілі павекі,</p>
<p>І пад ботам салдат храбусцела шкло.</p>
<p>Перад тварам бязлітаснай грознай навалы,</p>
<p>Перад тварам смерці на плоскіх штыках</p>
<p>Дзеці ў чэраве маці ад жаху крычалі,</p>
<p>Бо з’явіліся ў край наш вайна і жах.</p>
<p>Не хацелася дзецям ў свет нараджацца,</p>
<p>У жахлівы свет людзей нежывых,</p>
<p>Дзе абвугленыя, сухія акацыі</p>
<p>Плачуць чорным лісцем на вулках крывых.</p>
<p>Ненароджаныя, яны сумавалі</p>
<p>Па пяшчоце бацькоў, што ляжалі ў зямлі,</p>
<p>Па раструшчаных цацках, калысках спаленых,</p>
<p>Па братах, што ў рабства чужынцы вялі.</p>
<p> </p>
<p>Ў гэты час на рабоў, якіх ціхім ранкам</p>
<p>Па завулку вялі на катаржны здзек,</p>
<p>Адхінуўшы жоўтай рукою фіранку,</p>
<p>З безнадзейным сумам глядзеў чалавек.</p>
<p>Чалавек быў звычайны: сівыя бровы,</p>
<p>У вушах сівых валос касмыкі,</p>
<p>Аскетычны твар і вочы суровыя,</p>
<p>Кніжны пыл на пальцах сухой рукі.</p>
<p>Паўтарае гісторыя жарт з Архімедам:</p>
<p>Горад родны палае, зямля дрыжыць,</p>
<p>Але ёсць папірус, ёсць вечныя веды</p>
<p>І накрэсленыя на пяску чарцяжы.</p>
<p>Чалавек чытаў старажытныя кнігі</p>
<p>Пра зямлю, дзе буялі агонь і меч,</p>
<p>Пра крывавую бітву над соннай Нямігай</p>
<p>І смяротны запал крутагорскіх сеч.</p>
<p>І натрапіў на месца, дзе скупа пісалі,</p>
<p>Што ў татарскі набег аж пятнаццаць дзён</p>
<p>Людаловы бялявых людзей вязалі</p>
<p>І цягнулі ў Крым на аркане «палон».</p>
<p>І ля ханскай мяжы, ля равоў перакопскіх,</p>
<p>Столькі дзён палонных вялі і вялі,</p>
<p>Што зрываліся зоркі ад тупату конскага</p>
<p>І да Месяца пыл далятаў з зямлі.</p>
<p>І яўрэй-мяняла шчыра здзіўляўся</p>
<p>На бясконцую, пыльную тую змяю:</p>
<p>«Ці адзін чалавек, прынамсі, застаўся</p>
<p>На развод у далёкім гэтым краю?»</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p>Чалавек стары. Калоцяцца рукі.</p>
<p>Што ён можа слабай дзясніцай зрабіць?</p>
<p>Крок няспынна гучыць за акном па бруку:</p>
<p>Беларусы — рабы!</p>
<p>Беларусы — рабы!»</p>
<p>Ён сябе суцяшае, што людзі сцерпяць,</p>
<p>Адбудуюць калісьці свой светлы дом...</p>
<p>Але што ж так нясцерпна, балюча сэрцу?</p>
<p>Што заткнула глотку тугім камяком?</p>
<p> </p>
<h3><a id="chapter3"></a>ІІІ</h3>
<p>Чалавек уначы не заплюшчыў вочы.</p>
<p>Ён пісаў пад танкаў фашысцкі рык.</p>
<p>На паперу разам з бісерным почыркам</p>
<p>Вырываўся душы змардаванай крык.</p>
<p>Ён пісаў:</p>
<p>«Сплывае дзіцячая вера.</p>
<p>Вера ў тое, што ў свеце знікнуць рабы...</p>
<p>Ў дзвесце семдзесят шостым па нашай эры</p>
<p>Цэзар Пробус варвараў дзікіх разбіў.</p>
<p>І Вапіскус Флавій пісаў пасля гэтага,</p>
<p>На вялікую радасць сваёй стараны,</p>
<p>Што цяпер, пасля перамогі светлай,</p>
<p>Больш ніколі на свеце не будзе вайны.</p>
<p>І цяпер, калі зноўку змрок надыходзіць,</p>
<p>Калі топча зямлю новых варвараў раць,</p>
<p>Калі гінуць краіны, знікаюць народы,</p>
<p>Калі вогнішчы з кніг на плошчах гараць,</p>
<p>Я пытаюся ў тых, што схілілі шыю,</p>
<p>Каму варвар на спіну паставіў нагу:</p>
<p>«Што б рабілі мы, бедныя і сляпыя,</p>
<p>Каб не кнігі, што гонар людзей берагуць?</p>
<p>Што праз цемру, пажары і ліхалецце</p>
<p>Цвёрда кажуць нашчадкам алмазамі слоў,</p>
<p>Што калісьці таксама былі на свеце</p>
<p>Чалавечнасць і мужнасць, святло і любоў.</p>
<p>Магіканы культуры! Навалы крыгі</p>
<p>Ўсё жадаюць раструшчыць, спаганіць, зламаць.</p>
<p>Мы павінны схавацца, вывучыць кнігі</p>
<p>І далёкім нашчадкам пераказаць.</p>
<p>Як апошнія рымляне ў склепах сонных</p>
<p>Пад зямлёю, дзе цемра пануе ўвесь год,</p>
<p>Для нашчадкаў хавалі кнігі Назона</p>
<p>І Катулавых вершаў атручаны мёд.</p>
<p>Танкі з крыжам стапталі зямлю Еўропы.</p>
<p>Танкі злосна равуць над Дняпром-ракой.</p>
<p>Я крычу, як калісьці яўрэй з Перакопа:</p>
<p>«А ці ёсць хто з жывых у краіне маёй?!»</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Так пісаў ён. І вочы Радзімы гаротнай</p>
<p>Над радкамі яго пачалі сумаваць.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Чалавек быў вельмі-вельмі самотны.</p>
<p>Нам патрэбна за ўсё яму дараваць.</p>
<p>Іранічны дзівак з невядомай краіны,</p>
<p>Што ў душы гуманізм бязмэтны насіў,</p>
<p>Выкладаў у медінстытуце лаціну</p>
<p>І ў педвузе гісторыю Белай Русі,</p>
<p>Не любіў людзей, што лісточкам фігавым</p>
<p>Прыкрываюць адсутнасць думак і мар,</p>
<p>Курганы раскопваў, капаўся ў кнігах</p>
<p>І лічыў, што найбольшы геній — Плутарх.</p>
<p>Не аднолькава жорны на свеце мелюць,</p>
<p>І не трэба, каб людзі былі заўжды,</p>
<p>Быццам танныя лялькі мясцовай арцелі,</p>
<p>Што падобныя ўсе, быццам кроплі вады:</p>
<p>Рот прыемным сэрцайкам, нос пакарочаны,</p>
<p>Над вачыма чубы, як снапы ільну,</p>
<p>А ў галовах машынка, каб сінія вочы</p>
<p>Закрываць, калі хтось пакладзе на спіну.</p>
<p>На зямлі нудоты хопіць без гэтага.</p>
<p>Незвычайныя людзі, нязнаны свет,</p>
<p>Дзівакі, вандроўнікі і паэты —</p>
<p>Гэта водар жыцця і яго яснацвет.</p>
<p> </p>
<h3><a id="chapter4"></a>IV</h3>
<p>Ў гэткім ціхім, глухім, старажытным горадзе,</p>
<p>У якім жыццё няспешна ішло,</p>
<p>Працякала палова жыцця Рыгора,</p>
<p>А ў жыцці і шчасце і гора было.</p>
<p>Можа, гора яго з таго пачалося,</p>
<p>Што на ціхіх лугах за мяжой гарадка</p>
<p>Курганы спачывалі пад дымнымі росамі</p>
<p>І падножжы іх размывала рака.</p>
<p>Вымывала косткі ад вохры чырвоныя,</p>
<p>Вымывала круглыя гарлачы,</p>
<p>І слязніцы са шкла ружова-зялёнага,</p>
<p>І пабітыя ржою крывавай мячы.</p>
<p>А Чаховіч чамусьці не мог без гэтага:</p>
<p>Без вільготнай зямлі, без рудых чарапкоў,</p>
<p>Праз якія сівая наша планета</p>
<p>Размаўляла з ім галасамі вякоў.</p>
<p>Ён любіў народнай эстэтыкі нормы,</p>
<p>Прыгажосць ва ўсім і меру ва ўсім,</p>
<p>Геніяльна — простую, грубую форму,</p>
<p>Што народ надае ўсім рэчам сваім.</p>
<p>Чаранкі гарлачоў і палоскі сталі,</p>
<p>Што ў сабе хаваў гарадскі гліназём,</p>
<p>Для выкладчыка юнага радасцю сталі,</p>
<p>Сталі сродкам пазнання, сталі жыццём.</p>
<p>У студэнцкія годы ён быў саслабелы,</p>
<p>А цяпер, раскапаўшы пяць-шэсць курганоў,</p>
<p>Ён вяртаўся з работы, як негр, загарэлы,</p>
<p>Адчуваў, што здароўе вяртаецца зноў.</p>
<p>Ён хапаў сваю жонку рукамі грубымі,</p>
<p>Называў каханай і дарагой,</p>
<p>Цалаваў яе ў надзьмутыя губы,</p>
<p>Бо яна злавалася на яго.</p>
<p>Дзеці мір, вядома, замацавалі б,</p>
<p>Але першы сын немаўлёнкам памёр,</p>
<p>І калыска ў хаце шмат год пуставала,</p>
<p>Хоць заўсёды аб дзецях марыў Рыгор.</p>
<p> </p>
<p>Ганне Львоўне хацелася шуму сталіцы,</p>
<p>Рысакоў, бульвараў, дасціпных людзей,</p>
<p>А не гэтай дзюркі, дзе можна ўтапіцца</p>
<p>Ад тугі, ад нуды, ад разбітых надзей.</p>
<p>Муж лінгвіст і гісторык таленавіты.</p>
<p>Захацеў бы — мог бы прафесарам быць...</p>
<p>Толькі трыццаць год — а шчасце разбіта,</p>
<p>Дні бягуць, і за грошы іх не купіць.</p>
<p>А яна прыгожая, вочы палкія.</p>
<p>Прыгажосць невымоўная ў рысах сухіх.</p>
<p>Вось такім прыносяць у лютым фіялкі</p>
<p>І ў тэатрах біноклі наводзяць на іх.</p>
<p>Нельга жыць у гэтай абрыдлай магіле,</p>
<p>Зарабляць на нейкі агідны хлеб...</p>
<p>Рэвалюцыя мары тыя разбіла...</p>
<p>Ненадоўга толькі: пачаўся нэп.</p>
<p>Зноў па бруку шыны зашапацелі.</p>
<p>Зноў з’явіліся футры і белы атлас</p>
<p>(Усё, што зграя купцоў рукамі спацелымі</p>
<p>Да пары да часу цягнула ад нас).</p>
<p>І якраз тады захапіўся Чаховіч</p>
<p>(Быццам мала было паверхні зямлі)</p>
<p>Катакомбамі горада вапняковымі,</p>
<p>Што пад вулкамі частаю сеткай ішлі.</p>
<p>Горад быў, як вядома, зусім састарэлы,</p>
<p>І багаццем яго з невядомай пары</p>
<p>Быў няцвёрды, рассыпчаты камень белы,</p>
<p>Што ламалі людзі ў капальнях сырых.</p>
<p>А за восем стагоддзяў капальні суровыя,</p>
<p>Жыхарамі спустошаныя да дна,</p>
<p>Вельмі часта былі і складам і сховішчам,</p>
<p>Калі ў белым свеце шалела вайна.</p>
<p>Тут калісь жыхары ад Літвы хаваліся,</p>
<p>Праваслаўныя брацтвы чынілі суд,</p>
<p>Тут кахалі, раджалі і паміралі,</p>
<p>І ў магілы, вядома, сыходзілі тут.</p>
<p>Мацавалі скляпенні трывалым дубам,</p>
<p>Студні білі, каб не сядзець без вады.</p>
<p>Да капальняў з палацаў пракопвалі трубы,</p>
<p>У капальню з царквы прабівалі хады.</p>
<p>Тут зямля, як соты, была пад нагамі,</p>
<p>На пустэчах стаялі сотні хацін.</p>
<p>І, каб хто пажадаў, ён бы мог хадамі</p>
<p>Да любога будынка старога прыйсці.</p>
<p>Але дзвесце год, як капальні забылі,</p>
<p>Завалілі смеццем атворы пячор.</p>
<p>Катакомбы старыя, вільготныя, пыльныя</p>
<p>Ведаў толькі адзін Чаховіч Рыгор.</p>
<p>Быў у горадзе Бука — рэгент саборны,</p>
<p>Што пражыў з камертонам свой доўгі век,</p>
<p>Страхалюдны, насаты, цыбаты, чорны,</p>
<p>А ў душы цудоўнейшы чалавек.</p>
<p>У яго па аўторках людзі збіраліся,</p>
<p>І пасля, паспяваўшы гадзіну ці дзве,</p>
<p>У ліберальнай кампаніі выпівалі,</p>
<p>І хадзілі, як кажуць, на галаве.</p>
<p>І аднойчы ў стане занадта вясёлым</p>
<p>(У пятнаццатым годзе гэта было)</p>
<p>Гаспадар сказаў: — А ў мяне ў падполлі</p>
<p>Ход глыбокі такі, што знікае святло.</p>
<p>І Чаховіч з ліхтарыкам і вяроўкай,</p>
<p>Хоць крычалі госці: — Не ідзі, Рыгор! —</p>
<p>Адкапаў у Букавым склепе рыдлёўкай</p>
<p>Нешырокі,— сабаку пралезці,— атвор.</p>
<p>Хутка згаслі ў атворы святла праменні.</p>
<p>Толькі цьмяны ліхтар кідаў водбліск сляпы.</p>
<p>Сутарэнні, хады і зноў сутарэнні,</p>
<p>І асклізлыя пад скляпеннем слупы.</p>
<p>І пануе такая адвечная ціша,</p>
<p>Толькі чуцен кропляў няспешны плач...</p>
<p>Ён дайшоў тады да глыбокай нішы</p>
<p>І пабачыў чэрапа жоўты мяч.</p>
<p>«Хто ж ты быў, мой продак, якая сіла</p>
<p>Пад зямлю калісьці загнала цябе,</p>
<p>У глыбокі змрок, у глухую магілу</p>
<p>Паміраць у ярасці і журбе?</p>
<p>Ты сядзеў тут над лёгкаю гакаўніцай</p>
<p>І глядзеў, як паўзе пераходамі дым,</p>
<p>Як салома мокрая руда дыміцца,</p>
<p>Як выкурвае вораг цябе, як лісіцу,</p>
<p>З той нары, што зваў ты домам сваім.</p>
<p>Адабралі ў цябе гарады і нетры,</p>
<p>Берагі, на якіх спявае лаза,</p>
<p>Адбіраюць зараз нават паветра,</p>
<p>Толькі прагу да волі не могуць узяць.</p>
<p>Я прыйшоў да цябе з незгасальнай цягай.</p>
<p>Твой нашчадак нямоцны прыйшоў сюды,</p>
<p>Каб пазычыць трошкі тваёй адвагі</p>
<p>І аднесці ў новыя гарады».</p>
<p>Ён вярнуўся няхутка, зусім зняможаны,</p>
<p>Ледзьве выпаўз у цесны і нізкі праём</p>
<p>І сказаў сябрам, што чакалі трывожна:</p>
<p>— Я прайду пячоры.</p>
<p>Гэта — маё.</p>
<p> </p>
<p>Восем год з ліхтаром і англійскім шнурам,</p>
<p>З ненадзейнай рыдлёўкай у моцных руках</p>
<p>Ён адшукваў рэшткі мінулай буры</p>
<p>У капальнях і сховішчах гарадка.</p>
<p>Там даведаўся ён, што ў падземным горадзе,</p>
<p>Дзе адзін толькі ён бывае з жывых,</p>
<p>Ход злучае кляштар і два саборы,</p>
<p>Брацкі храм і скляпенні Гумёнскай царквы.</p>
<p>Перад ім ляжала светлая сталасць,</p>
<p>Улюбёная праца, радасць жыцця.</p>
<p>Нават жонка і тая раптам сказала,</p>
<p>Што ў іх, напэўна, будзе дзіця.</p>
<p>І калі перамога чакала Рыгора,</p>
<p>Перамога, якую шчасцем завуць,</p>
<p>Не каменні з зямлёю, а цяжкае гора</p>
<p>Абвалілася на яго галаву.</p>
<p>І было гэта дробязна, недарэчна,</p>
<p>Як хаўтурны плач па нявесце жывой,</p>
<p>Пачалося з хадоў, што вялі пад рэчкай:</p>
<p>— Я зусім не жадаю застацца ўдавой.</p>
<p>Трыццаць восем — адзінаю пэўнаю мерай</p>
<p>Служаць годы адмераныя жыцця,</p>
<p>Трыццаць восем — жонцы да скону вераць,</p>
<p>Асабліва як жонка чакае дзіця.</p>
<p>Трыццаць восем — давер і спакойная праца,</p>
<p>Ўсё жыццё падобна на светлы сон</p>
<p>І нядоўга да цёплага слова «маці»,</p>
<p>Якім клічуць жонку на схіле дзён.</p>
<p> </p>
<p>Ліст азваўся ў сэрцы смяротным ударам,</p>
<p>І пасля быў змрок на многа гадзін:</p>
<p>«Ты жыццё мне зламаў, ты разбіў мае мары,</p>
<p>Ты мяне ашукаў. Пражыві адзін».</p>
<p>Выпадкова з’яўляліся чуткі ў народзе,</p>
<p>Што ў яе дачка, што праз месяц які</p>
<p>Ганна Львоўна зноўку замуж выходзіць</p>
<p>І што ў мужа дзве крамы і рысакі.</p>
<p>І Рыгор, хоць ніколі не быў ганарлівым,</p>
<p>Часта думаў пра тое, што жонка яго</p>
<p>Аддала сваё шчасце завеям і злівам,</p>
<p>Прамяняла сумленне на хцівых багоў —</p>
<p>На лабазнікаў тлустых, на годы бяздзейныя,</p>
<p>На гандлярскіх, шэрых дзён каламуць</p>
<p>І яшчэ на канец жыцця без надзеі,</p>
<p>Бо зажыцца ў краіне купцам не дадуць.</p>
<p>Пра адно чамусьці не думаў Чаховіч</p>
<p>(Мо таму, што сумленны быў чалавек),</p>
<p>Што канец бліжэй, што нягодніка слова</p>
<p>Да знікнення патрэбы ў сэрцы жыве.</p>
<p>Папаўзлі праз месяц упартыя чуткі,</p>
<p>Што лабазнік раптоўна кінуў яе</p>
<p>І з багатай суседкаю вельмі хутка</p>
<p>Пад вянец у саборы Ільінскім стае.</p>
<p>І ніхто ад гэтага большага болю</p>
<p>Не адчуў на душы, як Чаховіч Рыгор.</p>
<p>І сабе на яго паглядзець дазволіў,</p>
<p>І на гэта вянчанне з’явіўся ў сабор.</p>
<p>Стаў ля цяжкіх дзвярэй і думаў сурова,</p>
<p>Што жаніх і тварам і сэрцам свіння:</p>
<p>«Чым ён лепшы, гэты парсюк ружовы,</p>
<p>Што мяне на яго захацелі змяняць?</p>
<p>А нявеста? Хіба яна лепей Ганны?</p>
<p>Вось стаіць яна ля святога айца,</p>
<p>Як авечка рахманая, што на закланне</p>
<p>Прывялі на алтар Залатога Цяльца.</p>
<p>Замест носа нейкая бляклая дуля,</p>
<p>І кароткія пальцы на тлустых руках».</p>
<p> </p>
<p>Боль за жонку, абраза — Рыгора штурхнулі</p>
<p>На учынак, якога і сам не чакаў.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Ён пазначыў поўхаю тлустую морду</p>
<p>І, пальчатку гідліва сцягнуўшы з рукі,</p>
<p>Нечакана пабег на ўскраіну горада</p>
<p>Да няшчаснай жонкі і любай дачкі,</p>
<p>Бо губляе жонка апошнія сілы,</p>
<p>Бо агеньчык жыцця ў самоце згас.</p>
<p>Бо яна яму сэрца, дурная, разбіла,</p>
<p>Бо яна пакутуе ў гэты час.</p>
<p>Ён не ведаў сэрцам дзіцячым і светлым,</p>
<p>Да яе звяртаючы думкі свае,</p>
<p>Што прыходам гэтым, адданасцю гэтай</p>
<p>Назаўсёды справу сваю сапсуе.</p>
<p>Бо з нянавісцю, шкадаваннем і болем,</p>
<p>Шкадаваннем такім, што сэрца звяло,</p>
<p>Не даруе жанчына таму ніколі,</p>
<p>Хто адплоціць ёй шчыра дабром за зло.</p>
<p>«Хай прыходзіць самота, боль і нястача</p>
<p>Не дарую яму правіны сваёй,</p>
<p>Нават горка кахаючы, нават плачучы</p>
<p>У самотнай спальні часінай начной».</p>
<p> </p>
<p>І канец. Ён не верыў, зусім не верыў.</p>
<p>Запалалі агні ў пачарнелых дамах.</p>
<p>За спіною навек зачыніліся дзверы,</p>
<p>Пад нагамі бясконцы самотны шлях.</p>
<p>Ён пад ногі шаўковыя травы сцеле...</p>
<p>Ці не ты прыйшла да мяне праз гады?..</p>
<p>Вочы цёплыя. Вэлюм тонкі і белы...</p>
<p>Рот знаёмы... Хлуслівае: «Назаўжды».</p>
<p>Мне не трэба, не трэба, зусім не трэба</p>
<p>Ні кахання твайго, ні радасных слёз.</p>
<p>Ёсць на свеце маё небагатае неба</p>
<p>І зямля, да якой я сэрцам прырос.</p>
<p>І няхай для сэрца не будзе адлігі,</p>
<p>І няхай яно памрэ без надзей,—</p>
<p>Ёсць на свеце добрыя, цёплыя кнігі.</p>
<p>Я люблю людзей.</p>
<p>Мне не трэба людзей.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>Ганна Львоўна поштаю грошы вяртала,</p>
<p>Калі ён надумаўся іх пасылаць...</p>
<p>Ён чакаў. А гады над ім праляталі.</p>
<p>Ёгі чакаў. А пасля пакінуў чакаць.</p>
<p>Адшумяць бярозы лісцем вясеннім,</p>
<p>Зноў на вулках кастрычніцкі вецер пяе,</p>
<p>І, відаць, ля брамы дзве бабы каменныя</p>
<p>Не сустрэнуць ніколі усмешкай яе.</p>
<p>Ёсць дачка, якую не бачыў ніколі</p>
<p>І якую кожны дзень уяўляў...</p>
<p>Пэўна, вырасла... Пэўна, бегае ў школу,</p>
<p>Пэўна, кветкі ёй хлопец на вокны паклаў.</p>
<p>Непрыкметна прыйшлі вячэрнія цені...</p>
<p>У жанчыны, што так зрабіла тады,</p>
<p>Засталося, напэўна, даволі сумлення,</p>
<p>Каб забыць трызненне сваё назаўжды,</p>
<p>Пераехаць у вёску, ў глухую школу,</p>
<p>Каб з Рыгорам пазбегнуць раптоўных сустрэч</p>
<p>І выхоўваць дачку здаровай, вясёлай,</p>
<p>Ўсе няшчасці яе адводзячы прэч.</p>
<p>А ў Рыгора ўсё не гаіліся раны,</p>
<p>Што яму бяздумна нанеслі калісь,</p>
<p>І характар стаў цяжкі, такі складаны,</p>
<p>Што работніцы доўга ў яго не жылі.</p>
<p>Інстытуты ў горадзе хутка адкрылі.</p>
<p>У старога час марудна паўзе.</p>
<p>Ён апошнія нервы, апошнія сілы</p>
<p>На студэнтаў траціў і на музей.</p>
<p>І нікому з людзей не глядзеў у зубы.</p>
<p>Што ты зробіш, не ўмеў хлусіць і круціць!</p>
<p>Гуманіст, што суседзяў не вельмі любіць,</p>
<p>Не такая ўжо рэдкая з’ява ў жыцці.</p>
<p>Многім стаў ён за гэта поперак горла.</p>
<p>Год самотны за годам павольна канаў.</p>
<p>У трыццаць восьмым жонка раптоўна памёрла,</p>
<p>Быццам ведала, што надыходзіць вайна.</p>
<p>А дачку сваякі кудысьці забралі.</p>
<p>Людзі ў вёсцы не ведалі нават куды.</p>
<p>Ён шукаў дарэмна. Ў тузе праляталі</p>
<p>Дні і тыдні, месяцы і гады.</p>
<p>...Чорныя, глухія ночы лета.</p>
<p>Туманоў смуга ў лугах лягла.</p>
<p>Вось шчаку маю пагладзіў вецер</p>
<p>Непрыкметным подыхам крыла.</p>
<p>Хто гэта? Нашто мяне галубіць?</p>
<p>Чый уздых ціхутка пралунаў?</p>
<p>Можа, гэта ты выходзіш, любая,</p>
<p>Да мяне з-пад гэтых росных траў?</p>
<p>Стала мяккім подыхам нячутным,</p>
<p>Ветрыкам паўночным на раллі</p>
<p>І прыйшла пазбавіць ад пакуты</p>
<p>Друга, што сумуе на зямлі.</p>
<p>Прытуліся ж хоць на міг, каханая.</p>
<p>Адчуваю без тугі і слёз</p>
<p>Мяккае, як ветрык, датыканне,</p>
<p>Мяккае, як шоўк забытых кос.</p>
<p>Дзе ты, дзе ты, дзе тваё дыханне?</p>
<p>Можа, засталася назаўжды</p>
<p>Ты нябачнай пасмаю туману,</p>
<p>Што плыве над нівамі кудысь?</p>
<p>Што гэта? Адкуль такія гукі?</p>
<p>Подыхі, забытыя навек?..</p>
<p>Працягнуўшы супраць ветру рукі,</p>
<p>Чуйна замірае чалавек.</p>
<p>Тры гады праляцелі ў спакойнай самоце.</p>
<p>Толькі вучні, гісторыя і латынь.</p>
<p>Толькі ім аддаваў ён сваю пяшчоту,</p>
<p>Толькі вучні лічылі яго святым.</p>
<p>Ну, а большасць мяшчан, і хцівых, і сытых,</p>
<p>На Рыгора шыпелі, як гад у лазе:</p>
<p>«Ну нашто нам патрэбна твая старажытнасць?»</p>
<p>І крэдыты рэзалі на музей.</p>
<p>Муж без жонкі, бацька без дзетак ласкавых,</p>
<p>Ён стаяў да пары, як ў полі сасна.</p>
<p>Але грымнуў пярун. Запалалі дубровы.</p>
<p>Пачалася вайна.</p>
<p>Пачалася вайна.</p>
<p>О пяруне, о светлы нябесны коннік,</p>
<p>Бацька наш светазарны, забыты даўно!</p>
<p>Хто тваю Беларусь ад мячэй абароніць?!</p>
<p>Хто народ твой маленькі заслоніць спіной?!</p>
<p>Вось вядуць яго па ганебных дарогах.</p>
<p>Вось твой люд, памяркоўны і залаты.</p>
<p>Пакажы нам брод да святой перамогі!</p>
<p>Пакажы!</p>
<p>Не чуеш, не чуеш ты.</p>
<p> </p>
<h3><a id="chapter5"></a>V</h3>
<p> </p>
<h4><a id="chapter6"></a>Інтэрмедыя</h4>
<p>Між руін начных, чужынцамі спаленых,</p>
<p>Што стаялі на чорнай, як дзёгаць, рацэ,</p>
<p>Дзве паважных савы між сабой размаўлялі,</p>
<p>Дамаўляліся чынна аб шлюбе дзяцей.</p>
<p>Куга! Куга! Куга!</p>
<p>На спаленых комінах</p>
<p>Вочы чырвоныя.</p>
<p>Куга! Куга!</p>
<p>— Мы даўно з табою, сваток, пазналіся,</p>
<p>У цябе ёсць сын, у мяне дзве дачкі,</p>
<p>І ў пасаг за старэйшай сто вёсак спаленых,</p>
<p>Два заводы ў руінах і тры гарадкі.</p>
<p>Куга! Куга! Куга!</p>
<p>Скляпенні, каменні,</p>
<p>Ад крылаў цені.</p>
<p>Куга! Куга!</p>
<p>— У цябе дачка драпежная, прагная</p>
<p>І пільнуе добра на кожным суку.</p>
<p>Только мала, мала даеш пасагу.</p>
<p>Сын не будзе сватаць тваю дачку.</p>
<p>Куга! Куга! Куга!</p>
<p>Совам добра будзе,</p>
<p>Як знікнуць людзі.</p>
<p>Куга! Куга!</p>
<p>— Пачакай, сваток, не ляці, як абсмалены.</p>
<p>І дачка маладая і сын малады.</p>
<p>Пачакаем. Застынуць у мёртвых развалінах</p>
<p>Усе на свеце вёскі і гарады.</p>
<p>Куга! Куга! Куга!</p>
<p>У дамах пагарэлых</p>
<p>Параскашнела.</p>
<p>Куга! Куга!</p>
<p>Дам тады за дачкою усё, што просіш:</p>
<p>Бадзякі між дрэвамі дзікіх садоў,</p>
<p>Трыста трыццаць раскошных знішчаных вёсак,</p>
<p>Сто руін разбураных, сто гарадоў.</p>
<p>Куга! Куга! Куга!</p>
<p>Няхай кахаюць,</p>
<p>Сусвет засяляюць.</p>
<p>Куга! Куга!</p>
<p>І давеку, давеку іх царства будзе</p>
<p>Паміж чорных руін, раскошных руін,</p>
<p>Калі толькі дурныя, сардэчныя людзі</p>
<p>Не паўстануць са зброяю ўсе як адзін.</p>
<p>Куга! Куга! Куга!</p>
<p>Свінцовы вецер.</p>
<p>Любо-оў на планеце.</p>
<p>Га-га-га-га!</p>
<p> </p>
<h3><a id="chapter7"></a>VI</h3>
<p>Ў ноч наступную, ледзь на дварэ сцямнела</p>
<p>І прыціснула ноч да шыбаў свой твар,</p>
<p>Нехта ў ніжнія дзверы пастукаў нясмела,</p>
<p>І ў пакоі святло пагасіў гаспадар.</p>
<p>Гаспадар адкінуў чорную штору,</p>
<p>Нахіліўся, гледзячы з-пад рукі:</p>
<p>Перад ім ляжаў без агеньчыка горад,</p>
<p>І вурчалі нямецкія грузавікі.</p>
<p>З інтэрвалам кароткім па вулках спаленых,</p>
<p>Асвятляючы сінімі фарамі шлях,</p>
<p>Праляталі тоны плямістай сталі</p>
<p>На усход, дзе неба палала ў агнях.</p>
<p>А ў начной цішыні, аслеплы ад гора,</p>
<p>Без надзеі назаўтра дыхаць і жыць</p>
<p>Помсту клікаў бязгучна няшчасны горад,</p>
<p>Ў неба цягнучы дрэў абгарэлых крыжы.</p>
<p>І Рыгор па сходцах спусціўся, свецячы:</p>
<p>— Хто там ляпае?</p>
<p>— Я, адчыні, Рыгор.</p>
<p>— Дык яшчэ існуюць жывыя на свеце?</p>
<p>Хто такі? Пачакай, адкіну запор.</p>
<p>Дзверы ляснулі суха цяжкім запорам.</p>
<p>Зачыніўшы хутка іх за сабой,</p>
<p>Увайшоў зусім невядомы Рыгору</p>
<p>Малады чалавек з кульгавай нагой.</p>
<p>У яго былі незвычайныя вочы:</p>
<p>Сінь такая, як быццам на ціхі плёс</p>
<p>У лясное возера месячнай ноччу</p>
<p>Дзве блакітныя зоркі ўпалі з нябёс.</p>
<p>Шкода толькі, што чуб у пыле і гліне,</p>
<p>На плячах шырокіх зямля і соль,</p>
<p>Што ў глыбокіх вачах, прытульных і сініх,</p>
<p>Прытаіліся змрочна ўпартасць і боль.</p>
<p> </p>
<p>Невядомы</p>
<p>Пачакайце, м-м... Чыкоўскі, не дайцеся дзіву.</p>
<p>Апалчэнец я, ўчора разбілі нас.</p>
<p>Мы пайшлі ў дрыгву, на выспы і грывы.</p>
<p>Там яшчэ дагарае, курыць вайна...</p>
<p> </p>
<p>Чаховіч</p>
<p><i>(перабіў іранічна)</i></p>
<p>Дазмагаліся з мужнасцю вашай нятленнай?</p>
<p>Мужнасць ваша — сядзець на выспе ўначы.</p>
<p>Што ж так хутка вы, паспаліта рушэнне,</p>
<p>Аддалі свой горад дрэні на шчыт?</p>
<p>Можа, з неба дадуць вам мігдалы нябесныя,</p>
<p>Канюшыну райскую без трывог?</p>
<p>Мо за вочы прыгожыя ды за песні</p>
<p>Пашкадуе вас, бедных, міфічны бог.</p>
<p> </p>
<p>Невядомы</p>
<p><i>(з гордасцю)</i></p>
<p>Мы стралялі! Мы біліся! Лёгка ў пакоі</p>
<p>Разважаць, як трэба байцу канаць...</p>
<p>Упікаць яго, што пад страшнай вагою</p>
<p>У яго зламалася раптам спіна.</p>
<p> </p>
<p>Чаховіч</p>
<p><i>(спакойна і зʼедліва)</i></p>
<p>У мяне тады спіна не ламалася,</p>
<p>Як паноў белапольскіх таўкла Беларусь,</p>
<p>Як на армію кайзера ярасна ўстала.</p>
<p> </p>
<p>Невядомы</p>
<p><i>(раптам)</i></p>
<p>Вучань ваш памёр... Сініцкі Кастусь.</p>
<p> </p>
<p>Чаховіч</p>
<p>Кастусёк?! Калі? Чаму не пазвалі?!</p>
<p>Лепшы вучань! Чаму?</p>
<p> </p>
<p>Невядомы</p>
<p>У смяротны час</p>
<p>Замест блізкіх асколкі нас цалавалі.</p>
<p>З трыццаці дваццаць восем загінула нас.</p>
<p> </p>
<p>Чаховіч</p>
<p>Дарагі, прабачце старэчую з’едлівасць...</p>
<p>Сэрцу надта балюча...</p>
<p>Вазьміце...</p>
<p>Там...</p>
<p>І наліце на вату... Хлопчык мой светлы,</p>
<p>Дрэнна ў цёмнай зямлі тваім ясным вачам.</p>
<p>Смерць дурная не ў тыя пастукала дзверы.</p>
<p>Замест дзеда юнак пабратаўся з труной.</p>
<p>Усяму канец. Падсяклі маю веру.</p>
<p>Свет шалее. Свет згіне разам са мной.</p>
<p> </p>
<p>Невядомы</p>
<p>Супакойцеся.</p>
<p> </p>
<p>Чаховіч</p>
<p>Што мяне супакоіць.</p>
<p>Я самотны, як дуб збуцвелы ў палях.</p>
<p>Што сказаў вам Кастусь? Даручэнне якое?</p>
<p> </p>
<p>Невядомы</p>
<p>Справа ў вашых старых падземных хадах.</p>
<p> </p>
<p>Чаховіч</p>
<p><i>(зноўку злосна)</i></p>
<p>Што там трэба хаваць? Дынаміт? Пракламацыі</p>
<p>(Вы прабачце, я авантур не люблю)</p>
<p>Або, можа, самім вам трэба схавацца,</p>
<p>Каб дажыць да з’яўлення Хрыста на зямлю?</p>
<p>Мой Кастусь памёр у пакуце нязмернай,</p>
<p>Ад жыцця адыходзяць лепшыя прэч.</p>
<p>Я не веру вам, чуеце, я не веру,</p>
<p>Калі ў першай бойцы вы кінулі меч.</p>
<p> </p>
<p>Невядомы</p>
<p>Толькі ваша нясцерпнае, лютае гора</p>
<p>Прымушае мяне прамаўчаць у адказ.</p>
<p>Я не буду спрачацца. Бацькам Рыгорам,</p>
<p>Як казаў Кастусь, называлі вас.</p>
<p>Ён мне даў ваш адрас, Чыкоўскі, учора.</p>
<p>Ён прасіў, каб вы мне дапамаглі</p>
<p>Ў памяць дружбы, навукі, радасці, гора,</p>
<p>Ў памяць тых, хто навекі зніклі з зямлі.</p>
<p>Нам патрэбны памяць ваша і веды.</p>
<p>Справа ў тым, што ўчора ранняй парой</p>
<p>Пра падпольную групу аднекуль зведалі,</p>
<p>Трох сяброў замкнулі ў цэлі глухой.</p>
<p>І назаўтра, як знікнуць начныя цені,</p>
<p>Павядуць пад расстрэл, бо людзі маўчаць,</p>
<p>Тры жыцці дагараюць у сутарэннях.</p>
<p>Тры жыцці маладых. І няма ключа.</p>
<p> </p>
<p>Чаховіч</p>
<p>Дзе яны?</p>
<p> </p>
<p>Невядомы</p>
<p>Ў сутарэннях царквы Гумёнаў.</p>
<p>А капальні прайшлі адны толькі вы...</p>
<p>Можа, дзюрка якая, ад плесні зялёная,</p>
<p>Можа, ход які, смярдзючы і сонны.</p>
<p> </p>
<p>Чаховіч</p>
<p><i>(задумліва)</i></p>
<p>Ёсць хады. Ад цвінтара Брацкай царквы.</p>
<p>Але справа такая не атрымаецца.</p>
<p>Гэты ход ненадзейны. Нара. Канал.</p>
<p>Там ад вільгаці вечнай зямля абсыпаецца.</p>
<p>Што ні крок, то новы і новы завал.</p>
<p>Да таго ж, вы бачыце, я здыхаю,</p>
<p>А туды толькі моцны можа ісці.</p>
<p>Сэрца, бачыш,— ануча. І тут задыхаецца.</p>
<p>А вярсту пад зямлёю не прапаўзці.</p>
<p> </p>
<p>Невядомы</p>
<p>Пан Рыгор, паслухайце, гэта патрэбна.</p>
<p>Гэта вельмі патрэбна, благаю вас,</p>
<p>Пазурамі выскрабу гэтую глебу,</p>
<p>Мы ўратуем іх у апошні час,</p>
<p>Там цудоўныя людзі, светлыя, гожыя.</p>
<p>Як пакінуць іх катам на чорны здзек.</p>
<p>Нам сказалі, што толькі вы дапаможаце.</p>
<p>Памажыце мне, дарагі чалавек.</p>
<p> </p>
<p>Чаховіч</p>
<p>Не лічы мяне, хлопча, старым баягузам.</p>
<p>Добра змераў я меру сілам сваім.</p>
<p>Бачыш, рукі калоцяцца. Цяжкім грузам</p>
<p>Годы болю ляжаць на сэрцы дурным.</p>
<p>Я памру пад зямлёю. І ты са мною,</p>
<p>Бо выйсця без мяне ты не знойдзеш адтуль.</p>
<p>Гэты ход, як пастка. Ён стане труною:</p>
<p>Зверху глейка, спадыспаду тлусты муль.</p>
<p> </p>
<p>Невядомы</p>
<p>І няхай, няхай мяне возьмуць чэрці.</p>
<p>Бог ты мой! Няўжо ў вас не сэрца, а лёд?!</p>
<p>Вам не трэба баяцца заўчаснай смерці,</p>
<p>Майце жаль у сваім спрацаваным сэрцы,</p>
<p>І тады вы майму безаглядна паверыце:</p>
<p>Там дзяўчына, якой васемнаццаць год.</p>
<p>З ёю разам алгебру мы зубрылі.</p>
<p>У горад разам прыехалі перад вайной,</p>
<p>Разам з ёю у ваш інстытут паступілі,</p>
<p>Што ж вы робіце з ёю, з намі, са мной?!</p>
<p>Я не буду хлусіць. Я яе кахаю.</p>
<p>І на вас абсыпáлі яблыні снег.</p>
<p>Пашкадуйце! У памяць светлага мая</p>
<p>Памажыце ёй, ратуйце мяне.</p>
<p>Буду смерці шукаць сваім сэрцам спаленым,</p>
<p>Ёй канец... Гільяціны крывавая слізь,</p>
<p>І відаць, што праўду людзі казалі:</p>
<p>Ён нічога не варты, ваш гуманізм.</p>
<p>Хлопец змоўк. І ціша навісла знямелая.</p>
<p>За акном напаўзалі чароды хмар.</p>
<p>Постаць моцную хлопца, чуб яго белы</p>
<p>Асвятляў мігатлівы далёкі пажар.</p>
<p>І Рыгор, на хлопца кінуўшы вокам,</p>
<p>Нечакана пабачыў, як той засоп,</p>
<p>Як з вачэй яго сініх, гнеўных, глыбокіх</p>
<p>Слёзы пырснулі раптам, як буйны боб.</p>
<p>І Рыгор сказаў, падужаўшы смутак:</p>
<p>— Хоць каханне нізкі, ганебны спадман,</p>
<p>Хоць жанчыны — подласць, і смерць, і атрута,</p>
<p>Я дастану для вас гэты калій цыян...</p>
<p>І не трэба дзякаваць. Ведаюць богі,</p>
<p>Як вы будзеце дзякаваць год праз пяць.</p>
<p>Я люблю узычыць бліжнім двухногім,</p>
<p>Кол з асіны ад сэрца падараваць.</p>
<p>З вас цудоўная, пэўна, ўладзіцца пара...</p>
<p><i>(Глянуў на нагу хлопца.)</i></p>
<p>Бінт вазьмі для нагі, бо будзеш крывы.</p>
<p> </p>
<p>Невядомы</p>
<p>А калі вы зможаце?</p>
<p> </p>
<p>Чаховіч</p>
<p><i>(адвярнуўшыся)</i></p>
<p>Сёння. Зараз.</p>
<p>Пакажу я вам сноба... паршыўцы вы.</p>
<p> </p>
<h3><a id="chapter8"></a>VII</h3>
<p>Не прайшло, напэўна, паловы гадзіны</p>
<p>Над каробкамі чорнымі гарадка,</p>
<p>Калі хлопец з Рыгорам прыйшоў у руіны,</p>
<p>Дзе падручны з рыдлёўкамі іх чакаў.</p>
<p>І яны ўтрох нацярпеліся жахаў,</p>
<p>Покуль вулкамі гучнымі дабрылі</p>
<p>Да сабора Брацкага, шэрага гмаху,</p>
<p>Што стаіць трыста год на гэтай зямлі.</p>
<p>У цемры ночы хаваліся стромыя вежы.</p>
<p>Над дзвярыма ў нішу глыбокую ўрос,</p>
<p>Быццам выйшаў падыхаць паветрам свежым</p>
<p>З апусцелага храма каменны Хрыстос,</p>
<p>Уздыхнуць глыбока, на поўныя грудзі,</p>
<p>Паглядзець, як у дзесяць законаў старых</p>
<p>Карэктывы уносяць добрыя людзі:</p>
<p>«Украдзь. Забі. Катуй. Пралюбства ствары».</p>
<p>Праз разбітыя дзверы яны пралезлі,</p>
<p>І уладна хлопцам сказаў Рыгор</p>
<p>Цэглу бітую, смецце і брухт жалезны</p>
<p>Адкідаць з кутка, каб ачысціць атвор.</p>
<p>А калі падважылі цяжкія пліты,</p>
<p>Ён спытаў, вяроўку спускаючы ў лаз:</p>
<p>— Як хоць зваць вас, лыцары, ветрам падбітыя?</p>
<p>І кульгавы сказаў:</p>
<p>— Лавініцкі Юрась.</p>
<p>— А цябе, хлапчына?</p>
<p>— Максімам хрысцілі.</p>
<p>— Ну дык добра, Максім. Спускайся, браток,</p>
<p>Ач ты, д’ябал,— ногі вяроўку згубілі.</p>
<p>Падтрымай... Мне цяжка спускацца ў сцёк.</p>
<p>А цяпер трымайце паперку, нябогі.</p>
<p>Гэта схема хадоў... Мы пойдзем вось так...</p>
<p>А вяртацца будзем іншай дарогай,</p>
<p>Каб далей адысці ад гэтых сабак.</p>
<p>Бо сабор у цэнтры. І тут нас схопяць,</p>
<p>Калі вылезем мы з яго на святло.</p>
<p>Пойдзем доўгай дарогай. Работы хопіць.</p>
<p>Ты бяры рыдлёўку, а ты — кайло.</p>
<p>І пайшлі яны. Свечкі цьмяна свецяць.</p>
<p>Царства мёртвых прыняло трох жывых.</p>
<p>Крэйдай белай Чаховіч старанна меціць</p>
<p>Кожны кут і кожны ход бакавы.</p>
<p>На скляпеннях брыдкая белая плесня</p>
<p>І халодны навобмацак, бляклы грыбок,</p>
<p>Недзе чуць аднастайную ціхую песню,</p>
<p>Песню кропель, што падаюць проста ў змрок.</p>
<p>Ход глыбей і глыбей ад паверхні ўводзіць,</p>
<p>Павышэла скляпенне. Свечкі агонь</p>
<p>Пацягнуўся ўгару.</p>
<p>— Увага, калодзеж,—</p>
<p>Падымае Рыгор сухую далонь.</p>
<p>Пад нагамі дзіра. Асцярожна мінаюць,</p>
<p>Прытуліўшыся цесна да мокрай сцяны.</p>
<p>І агеньчыкі ледзьве-ледзьве міргаюць</p>
<p>Пад нагамі ў волкай глухой глыбіні.</p>
<p>Зноў капальня. І зноў завал за завалам.</p>
<p>Зноў патокі халоднай мокрай зямлі.</p>
<p>Сем разоў яны яе адграбалі</p>
<p>І набілі крывавыя мазалі.</p>
<p>І Юрась, ледзь жывы, ад стомы марудны,</p>
<p>Як пачвара, заліты чырвоным святлом,</p>
<p>З галавы да ног аблеплены брудам,</p>
<p>Б’е ў зямлю шырокім бліскучым лязом.</p>
<p>У вачах мільгаюць чырвоныя цені,</p>
<p>А спіна дрыжыць, як напяты лук,</p>
<p>І Рыгор пабачыў: патрэбна змена,</p>
<p>І рыдлёўку ўзяў з аслабелых рук.</p>
<p>Ён капаў. Ён спакойна, размерна рухаўся,</p>
<p>Успамінаючы даўнія светлыя дні,</p>
<p>Калі сэрца здаровае весела слухаў</p>
<p>Разам з песняй кропляў у цішыні.</p>
<p>Як яно пачало задыхацца рана,</p>
<p>Камячок маленькі, калыска нягод,</p>
<p>Цяжкай працай і горам ушчэнт спрацаванае</p>
<p>За апошнія васемнаццаць год,</p>
<p>Рвецца з клеткі грудзей у глотку, на волю,</p>
<p>Халадзеюць пальцы, дубее твар.</p>
<p>О якім нясцерпным і лютым болем</p>
<p>Адгукаецца кожны рыдлёўкі ўдар!</p>
<p>Можа, кінуць? Не... Аплывае глеба...</p>
<p>Маладых, дурных патрэбна вучыць.</p>
<p>Вось цяпер і гісторыя ім патрэбна,</p>
<p>Калі хтосьці ў старым саборы сядзіць.</p>
<p>Нашы свечы ў капальнях продкаў палаюць.</p>
<p>Мы для ўнукаў павінны дарогу прабіць.</p>
<p>Хто забыў сваіх продкаў — сябе губляе,</p>
<p>Хто забыў сваю мову — усё згубіў.</p>
<p>Ход вузейшы. Шчыліна з мулам і друзам,</p>
<p>Непрытульная, як нара пацука.</p>
<p>— Што ж, сябры, адгэтуль палезем на пузах,</p>
<p>Як належыць сапраўдным зямным чарвякам.</p>
<p>Даручыце богу грэшныя душы</p>
<p>І адразу скідайце свае пінжакі,</p>
<p>Бо саб’юцца на шыю і ўмомант задушаць.</p>
<p>З перапуду не кідайцеся ў бакі,</p>
<p>Калі цесна будзе. Адна толькі смеласць</p>
<p>Перавагу дае. А таму — спакой...</p>
<p>Трэба ліцца справа налева ўсім целам</p>
<p>І падпіхваць чэрава левай рукой...</p>
<p>Папаўзлі, пярэдніх штурхаючы ў пяты,</p>
<p>За Рыгорам Юрась, а пасля Максім.</p>
<p>Нават грудзі змяла зямля праклятая,</p>
<p>Тры сажэні свае апусціўшы на ўсіх.</p>
<p>На лапаткі цяжар страшэнны павіснуў,</p>
<p>І, здаецца, кідаўся б, як павук,</p>
<p>Як дзіця неразумнае, што заціснула</p>
<p>Ў спінцы крэсла бялявую галаву.</p>
<p>І раптоўна застылі Рыгоравы ногі.</p>
<p>І Юрась наткнуўся на іх рукой.</p>
<p>Маладыя дарэмна гукалі старога,—</p>
<p>Ён дзяліў з зямлёю мёртвы спакой.</p>
<p>Ён заторкнуў нару, як бутэльку корак.</p>
<p>Сэрца здала. Дарэмна торгаў Юрась.</p>
<p>Дагарала свечка. Змрок душны і чорны</p>
<p>Асядаў на хлопцаў. Імчаўся час.</p>
<p>Нерухомыя, задубелыя ногі,</p>
<p>Пэўна, сэрца прыпадак навекі звязаў.</p>
<p>Немагчыма старому падаць дапамогу.</p>
<p>Немагчыма наперад — і нельга назад.</p>
<p>Ім здавалася, што праляцелі годы</p>
<p>І стагоддзі ўжо над зямлёю бягуць,</p>
<p>Калі голас азваўся слабы, але годны:</p>
<p>— Мне лягчэй. Адпусці ты, нячысцік, нагу...</p>
<p>І з нялюдскай, павольнай,</p>
<p>жахлівай цяжкасцю</p>
<p>Варухнуліся ногі і ў рух прыйшлі.</p>
<p>А Юрась заплакаў: ганебнай вадкасці</p>
<p>Не заўважыць ніхто ў глыбінях зямлі.</p>
<p>Шмат яны рыдлёўкаю гліны адбілі,</p>
<p>Так паўзлі, як не снілася нават крату.</p>
<p>Ход шырокі стаў, і сухі, і пыльны.</p>
<p>Сцены ў плітах. Зніклі апошнія сілы.</p>
<p>А яны немагчымае ўсё ж зрабілі.</p>
<p>Стаў Рыгор і ціха вымавіў: «Тут».</p>
<p>На ручным гадзінніку тры гадзіны.</p>
<p>Не спазніліся, пэўна.</p>
<p>І ціха Рыгор</p>
<p>Выстрыё кайла ўсадзіў між цаглінамі.</p>
<p>І ў сцяне зрабіў невялікі атвор.</p>
<p>А пасля пацягнуўся да пліт рукамі,</p>
<p>Штурхануў, наколькі хапіла сіл.</p>
<p>І асклізлы ад цвілі, халодны камень</p>
<p>Варухнуўся на нейкай нябачнай васі.</p>
<p>Вязні спяць. Світання адбітак сіні</p>
<p>З цемры выхапіў лоб і бялявую скронь.</p>
<p>І Рыгор падпоўз да спячай дзяўчыны,</p>
<p>Разбудзіў і на вусны паклаў далонь.</p>
<p> </p>
<h3><a id="chapter9"></a>VIII</h3>
<p> </p>
<p>Зачынілі атвор. Заклалі цаглінамі.</p>
<p>І пайшлі капальняю ўшасцярых,</p>
<p>Неафіты сонечнай, новай краіны</p>
<p>На чале з настаўнікам белым, старым.</p>
<p>Над зямлёю, напэўна, снаваўся ранак,</p>
<p>А яны ішлі і тапталі глей,</p>
<p>Шэсць адрынутых светам, шэсць зацкаваных,</p>
<p>Шэсць няскораных душ у адвечнай імгле.</p>
<p>І, напэўна, па ўсёй краіне суровай,</p>
<p>Ў катакомбах, на выспах сярод балот,</p>
<p>Як у гэтых таемных падземных сховах,</p>
<p>І чакаў, і верыў у сонца народ.</p>
<p> </p>
<p>У Максіма кроў на шырокай далоні,</p>
<p>У Чаховіча грудзі, як жарам пячэ,</p>
<p>У Юрася на калошы падцёк чырвоны</p>
<p>Распаўзаецца ўсё хутчэй і хутчэй.</p>
<p>І Чаховіч сказаў: — Два дурныя калекі</p>
<p>Ратаваць пайшлі здаровых людзей.</p>
<p>Але што ты зробіш, шкада чалавека?</p>
<p>Ён, напэўна, хутка зусім упадзе.</p>
<p>Пасадзі ты яго, Максіме, на спіну</p>
<p>(На маю, вядома, не на сваю).</p>
<p>Ты глядзі за хлопцам і за дзяўчынай,</p>
<p>Я пайду хутчэй — іначай каюк.</p>
<p>І, вядома, крэйдаю сценкі адмечу,</p>
<p>Каб не збіцца вам з дарогі прамой.</p>
<p>Ну, пайшлі. Трымайся, хлопча, за плечы.</p>
<p>Праз вярсту да святла дабяромся з табой.</p>
<p>Ён ішоў з Юрасём, цяжкім і абмяклым,</p>
<p>Адчуваў, як сэрца калоціць у бок.</p>
<p>Добра хоць, што зямля сухая, заклятая</p>
<p>Пад нагамі была, як выбіты ток.</p>
<p>Але вось і канец.</p>
<p>Атвор у кар’еры.</p>
<p>Бузіна над ім зялёным шатром.</p>
<p>І ад шчасця такога, што нельга паверыць,</p>
<p>Заскакаў бы, здаецца, вясёлым бычком.</p>
<p>Мір табе, залатое, як мёд, паветра,</p>
<p>Мір званочкам, што ў цёплай траве звіняць.</p>
<p>Лёгкім хмаркам, падбелу, нячутнаму ветру,</p>
<p>І рамонкам, што ціха пра шчасце сняць,</p>
<p>І калматаму сонцу, і рыбам слаўным,</p>
<p>І насельніцтву кожнай калоды старой —</p>
<p>Ўсёй радзіме, што кáтам без жалю скрываўлена</p>
<p>І ўсё ж застаецца маёй зямлёй,</p>
<p>Залатой, адвечнай, лепшай, адзінай</p>
<p>У сяйве сціплай красы, што нельга згасіць.</p>
<p>Ён глядзеў на сонца аж дзве хвіліны,</p>
<p>Расцягнуўшыся ля створа без сіл.</p>
<p>А пасля паклаў Юрася ля атвора</p>
<p>І, раздзёршы кашулю сваю на бінты,</p>
<p>Зноў пайшоў у вільготную цемру чорную,</p>
<p>У якой блукалі недзе браты.</p>
<p>Ён сустрэў Максіма хвілін праз дзесяць.</p>
<p>Вязні ледзьве ішлі. Ён абодвух цягнуў.</p>
<p>І адзін на руцэ ўсім целам павесіўся,</p>
<p>А другі асядлаў Максіму спіну.</p>
<p>І Чаховіч, мокры, брудны і страшны,</p>
<p>Прасіпеў праз збялелыя вусны свае:</p>
<p>— Што, хлапчына, мала пад’еў ты кашы?</p>
<p>А дзяўчына дзе? Ты кінуў яе?</p>
<p> </p>
<p>Максім</p>
<p><i>(ледзьве дыхаючы)</i></p>
<p>А дзяўчына ідзе за мною адразу...</p>
<p>У яе... ліхтар... І мацней яна...</p>
<p>Ці далёка яшчэ да гэтага лаза?</p>
<p> </p>
<p>Чаховіч</p>
<p>Ты дзяўчыну пакінуў? Яна адна?</p>
<p> </p>
<p>Максім</p>
<p>Катавалі хлопцаў... Яна папрасіла...</p>
<p>І яна сказала, што сілы ёсць...</p>
<p> </p>
<p>Чаховіч</p>
<p>У дзяўчыны заўсёды дзявочыя сілы</p>
<p>І дзявочая, тонкая, слабая косць,</p>
<p>І калі яна дапамогі не просіць,—</p>
<p>Гэта гонару знак, зразумей хоць не сам.</p>
<p>Як вас толькі зямля няшчасная носіць?!</p>
<p>Не дзіўлюся, што ворагі ўсыпалі вам!</p>
<p>Дай мне цэлую свечку. Ідзі на выхад.</p>
<p>Я пайду за ёю... Бяжы, бяжы...</p>
<p>І калі з ёй дрэнна, няхай хоць крыху,</p>
<p>Ты ў мяне зарачэшся навекі жыць.</p>
<p>Зноў Чаховіч адзін. Зноўку кроплі капаюць.</p>
<p>Ён сядае. Млявасць паўзе на нагах.</p>
<p>Нехта сэрца сціскае мяккаю лапай,</p>
<p>Нарастае самота, боль і туга.</p>
<p>Але нельга, нельга, трэба узняцца,</p>
<p>Трэба крочыць, высока трымаць галаву:</p>
<p>«Пачакай мяне, Ганна, пачакай мяне, маці.</p>
<p>Я пакуль што яшчэ на зямлі пажыву».</p>
<p>Ён ішоў, напэўна, з палову гадзіны.</p>
<p>Цішыня. Толькі недзе капеж пяе,</p>
<p>І нарэшце пабачыў постаць дзяўчыны,</p>
<p>І агарак згаслы ля ног яе.</p>
<p> </p>
<p>Дзяўчына</p>
<p><i>(вінавата)</i></p>
<p>Вы прабачце. Мне дрэнна чамусьці стала.</p>
<p>Мне сціскалі ногі. Мне цяжка ісці.</p>
<p>Я пайшла была, а потым упала...</p>
<p>І бывае ж глупства такое ў жыцці!</p>
<p> </p>
<p>Чаховіч</p>
<p>Я прыйшоў бы сюды і з дна акіяна,</p>
<p>Я прыпоўз бы сюды і з сотняю ран,</p>
<p>Бо сягоння мне ваш Юрась каханы</p>
<p>Даказаў станоўча, што я — балван.</p>
<p>Але я вам хваста накручу, мая мілая:</p>
<p>Тых, хто падае на дарозе без ног</p>
<p>Ды яшчэ памочніка гоніць сілай,</p>
<p>Тых грунтоўна пазбавіў розуму бог.</p>
<p>Пакажы мне ногі.</p>
<p><i>(Прамацвае пальцамі)</i></p>
<p>На месцы суставы...</p>
<p>Жылы тут расцягнуў нейкі подлы гнюс.</p>
<p>Сінякоў затое — божа мой правы! —</p>
<p>Падбярэш на кожны асвечаны густ.</p>
<p>Бацькам быў бы, даў бы вам добрага чосу...</p>
<p> </p>
<p>Дзяўчына</p>
<p>А нашто так злосна бурчыце вы?</p>
<p>Вы ж цудоўны, добры, зусім не злосны.</p>
<p>Вы такі... як дзядуля, добры, сівы.</p>
<p> </p>
<p>Чаховіч</p>
<p><i>(сумеўшыся)</i></p>
<p>Не запісвай заўчасна мяне ў старыя,</p>
<p>Я яшчэ ў Юрася цябе адаб’ю.</p>
<p>Ну, давай на рукі. Трымайся за шыю.</p>
<p>Не зважай, дачушка, на старасць маю.</p>
<p>Крок за крокам цягнуцца пераходы.</p>
<p>Цемра. Змрок. Не лепей скляпенняў турмы.</p>
<p>Але тут ёсць свабода, сонца свабоды,</p>
<p>Што ніхто на свеце не любіць, як мы,</p>
<p>Бо ніхто не плаціў за яе так многа,</p>
<p>Бо ніхто так мала яе не меў,</p>
<p>Бо дзяўчатам нашым прыгожыя ногі</p>
<p>Не для лытак далі ў фашысцкай турме.</p>
<p>Вось сядзіць на руках. Цудоўныя вочы.</p>
<p>А маленькі, слабы такі камячок.</p>
<p>Як яна сказала яму надоечы?</p>
<p>«Вы цудоўны, добры». Бач ты, дзяўчо!</p>
<p>Ён яе пасадзіў на зямлю з асцярогай,</p>
<p>Як дзіцёнка хворага, спакваля.</p>
<p>Каб у гэтыя слабыя, збітыя ногі</p>
<p>Не азвалася болем тугая зямля.</p>
<p>І далонь яе Юрасю на чупрыну</p>
<p>Непрыкметна і трапятліва лягла,</p>
<p>І настала светлая шчасця хвіліна</p>
<p>Ў тыднях здрады, подласці, чорнага зла.</p>
<p>Ўсім было чамусьці і добра і сорамна.</p>
<p>Адвярнуліся ўсе, глядзелі ў атвор.</p>
<p>Толькі з цемры глядзеў на іх з нейкай горыччу</p>
<p>Зноў самотны, як суткі таму, Рыгор.</p>
<p>Усё прыпомніў: былыя звады і лады,</p>
<p>А галоўнае — рукі жанчыны сваёй,</p>
<p>Што калісьці чупрыну Рыгораву гладзілі,</p>
<p>Калі ён прыпадаў да іх галавой.</p>
<p>Але гэтае племя моцнае, светлае,</p>
<p>Не такое зусім, як яны былі.</p>
<p>За каханым такія ідуць на край свету,</p>
<p>І ў нябёсы, і ў прорвы, і ў нетры зямлі.</p>
<p> </p>
<p>Калі вечар упаў на хмызы і разлогі,</p>
<p>І лугі заліў малочны туман,</p>
<p>І усе пачалі збірацца ў дарогу,</p>
<p>Каб хутчэй патрапіць да партызан,</p>
<p>Раптам сеў Юрась і сказаў дзяўчыне,</p>
<p>Што было да атвора амаль падышла:</p>
<p>— Ты Чыкоўскага пана падзякуй, Марына,</p>
<p>Каб не ён, ты б мёртвай зараз была.</p>
<p>І пасля на Рыгора глянуў з пяшчотай,</p>
<p>І ў позірку гэтым пабачыў стары,</p>
<p>Што падзяка падзякай, а самота самотай,</p>
<p>Маладосць на гару, а старасць з гары.</p>
<p>Зберагчы жыццё — невялікая штука,</p>
<p>І за гэта ніхто не плаціць сабой.</p>
<p>Шчасце ў іх, а ў яго — старэчыя мукі.</p>
<p>Хай ідуць.</p>
<p>Добры дзень. Ты вярнуўся, боль.</p>
<p>І калі дзяўчына раптам прыпала</p>
<p>Да яго калючай жоўтай шчакі,</p>
<p>Ён маўчаў, і рука яго трапятала</p>
<p>На дзявочых косах, доўгіх цяжкіх.</p>
<p> </p>
<p>Чаховіч</p>
<p>Колькі год табе?</p>
<p> </p>
<p>Марына</p>
<p>Васемнаццаць.</p>
<p> </p>
<p>Чаховіч</p>
<p>Мала.</p>
<p>Пажыві сто год. Весяліся. Кахай.</p>
<p>Сустракай грудзьмі любую навалу</p>
<p>І любі, любі гэты горды край.</p>
<p>Ўспомні гэта слова ў гадзіну суровую.</p>
<p>І бывай. Заззялі агеньчыкі зор.</p>
<p>Як хоць прозвішча будзе тваё?</p>
<p> </p>
<p>Марына</p>
<p>Чаховіч.</p>
<p> </p>
<p>Чаховіч</p>
<p>А... па бацьку як?</p>
<p> </p>
<p>Марына</p>
<p>Бацьку звалі Рыгор.</p>
<p> </p>
<p>І Марына зноў да старога прыпала.</p>
<p>Ён маўчаў. Стала мокрай у цемры шчака.</p>
<p>Не трымаў яе — толькі сэрца звяла.</p>
<p>Не сказаў ёй — толькі дрыжала рука.</p>
<p>Маці, пэўна, сказала. Яго баяцца.</p>
<p>Ці сумленна будзе у дзень такі</p>
<p>Плёнам подзвігу ўласнага скарыстацца</p>
<p>І дабіцца няшчырай любві дачкі?</p>
<p>— Ну, ідзі.</p>
<p><i>(Падштурхнуў Марынку у спіну)</i></p>
<p>І глядзеў, глядзеў на яе здалёк,</p>
<p>Покуль цень маленькай, танклявай дзяўчыны</p>
<p>Разам з іншымі паглынуўся у змрок.</p>
<p>Ля карʼера, ў глыбокай гліністай яме,</p>
<p>Ён сядзеў яшчэ з дзесятак хвілін,</p>
<p>Бо фашысцкі салдат праходзіў ярамі</p>
<p>І глядзеў на адвалы, сабачы сын.</p>
<p>Не... салдат не заўважыў нічога, здаецца,</p>
<p>Можна зноўку ісці ў непрытульны дом...</p>
<p>Ноч ідзе. Халодныя зоркі свецяцца</p>
<p>Над няродным, халодным, чужым гарадком.</p>
<p>Ён дадому цягнуўся паволі-паволі,</p>
<p>Быццам кожны міг душою чакаў,</p>
<p>Што дагоніць, крыкне, абдыме да болю,</p>
<p>Пацалуе ў вочы яго дачка.</p>
<p>Ён ішоў на задворках, а потым садам</p>
<p>І каменным бабам ціха сказаў:</p>
<p>— Што, распусніцы, гору чужому рады?</p>
<p>Вось як жыгну лазінай ваш тоўсты зад.</p>
<p>І ўзняліся два цені з альтанкі зялёнай.</p>
<p>Ён падаўся назад, але ляснуў затвор.</p>
<p>І адзін з іх сказаў:</p>
<p>— У імя закону!</p>
<p>Вы пад арыштам, пан Чаховіч Рыгор.</p>
<p>Ён адрэзаў:</p>
<p>— Хутчэй у імя беззаконня.</p>
<p>Што ж, нічога не зробіш, трубі адбой.</p>
<p>І ў святле ліхтара два цені зялёныя</p>
<p>Падышлі, аб камень падкоўкамі звонячы,</p>
<p>І Рыгора заціснулі між сабой.</p>
<p> </p>
<h3><a id="chapter10"></a>IX</h3>
<p>У пакоі вялізным святло змярцвелае.</p>
<p>На стале паперы і плецены стэк.</p>
<p>За сталом авантажны, матава-белы,</p>
<p>З рудаватым чубам сядзіць чалавек.</p>
<p>Ён глядзіць з пагардай пустымі вачыма,</p>
<p>Праўнук пана, ўнук пана і пана сын.</p>
<p>Вось такія калісьці сядалі ў Рыме</p>
<p>Па патрэбе сваёй на вачах у рабынь.</p>
<p>І такая прага з’явілася ў сэрцы</p>
<p>Да святла, жыцця, барацьбы і людзей,</p>
<p>Што Рыгор вырашае лепей памерці,</p>
<p>Але выйсце шукаць, не губляць надзей.</p>
<p>«Як ён мог памылку зрабіць такую?!!</p>
<p>Адысці ад дачкі і змяняць яе</p>
<p>На агонь і прэнг, на цэлю глухую,</p>
<p>На чужынца, што ў вочы твае плюе.</p>
<p>Не пабачыць яе і знікнуць навекі,</p>
<p>Да Абрама пайсці на жорны малоць,</p>
<p>Не пабачыць адзінага чалавека,</p>
<p>У якім Рыгорава кроў і плоць».</p>
<p>І Чаховіч зручней прымасціўся на крэсле,</p>
<p>І сказаў, сабраўшы волю ў кулак:</p>
<p>— Хай не думае пан, што мне вельмі весела</p>
<p>Ў гэтым доме сядзець і маўчаць вось так.</p>
<p>Афіцэр, ашаломлены гэтым нападам,</p>
<p>Паглядзеў на Рыгора. А той яму:</p>
<p>— Захапілі ў палон дзеля нейкай радасці</p>
<p>Торбу костак старых і сцягнулі ў турму!</p>
<p>Ўсё жыццё я пляваў на вашу палітыку,</p>
<p>Бо вучэнні розныя — гэта хлусня.</p>
<p>Я б асобу вашу, пагардай набітую,</p>
<p>На адзін каменны молат змяняў.</p>
<p>Афіцэр на Рыгора з цікавасцю глянуў.</p>
<p>Сапраўды цікава: сядзіць чалавек</p>
<p>І на мове нямецкай лае старанна</p>
<p>Тых, хто зараз яго прывялі на здзек.</p>
<p>Ці дурны ён, ці проста не вінаваты,</p>
<p>Ці такі ўжо хітры, што нельга пазнаць?</p>
<p>Афіцэр зацікавіўся гэтым надта</p>
<p>І дазволіў Рыгору пакуль што крычаць.</p>
<p>Той, забыўшыся, лаяўся па-беларуску:</p>
<p>— Каб вас, дурняў, выкаціла да нагі,</p>
<p>Каб вам дзеці труну змайстравалі вузкую,</p>
<p>Калі ў вашага брата ў кішках мазгі.</p>
<p>Зноў нямецкай мовай, адменнай і чыстай:</p>
<p>— Я ненавіджу вузкую вашу мараль,</p>
<p>Ўсіх нацыстаў, фашыстаў, сацыялістаў,</p>
<p>Тупалобую, абмежаваную шваль.</p>
<p>Артадоксы паршывыя, што скавалі</p>
<p>Бруднай нормай бязмежную душу маю,</p>
<p>Мой святы мікракосм, да дна ідэальны,</p>
<p>У якім цень бога я пазнаю!</p>
<p>Дайце мне па-шляхецкаму spokój świȩty,</p>
<p>Я не хам, не мужык, што гарбее ў зямлі.</p>
<p>Я належу да расы інтэлігентаў,</p>
<p>У руках якой надзея зямлі.</p>
<p>І Рыгор мудрагеліста ляпаў такое,</p>
<p>Што нагадваў вар’ята самому сабе:</p>
<p>— Часткі космасу ў вечным ляжаць неспакоі</p>
<p>У адвечнай, фатальнай, нямой барацьбе.</p>
<p>Але я душою веру глыбока,</p>
<p>Што Хаду калісьці узнікне з імглы,</p>
<p>Што адвечнае зло ў сімвале Локі</p>
<p>Будзе богам прывязана да скалы.</p>
<p>Ён, нарэшце, ў такі лабірынт забіўся,</p>
<p>Што, на крэсле седзячы, як на нажы,</p>
<p>Рэспектабельны немец і сам здзівіўся,</p>
<p>Калі раптам вылаяўся, як мужык.</p>
<p>І спытаў Рыгора:</p>
<p>— Пан уяўляе,</p>
<p>Для чаго яго сюды прывялі?</p>
<p>І Рыгор адказаў:</p>
<p>— Добры ратай ўзнімае</p>
<p>Папярэдне дзірван абложнай зямлі.</p>
<p>Я мяркую, вам трэба народ выхоўваць,—</p>
<p>Да душы людзей не даходзіць рука,—</p>
<p>Вам патрэбны людзі жыцця духоўнага.</p>
<p>Я для вас, вядома, такая каштоўнасць,</p>
<p>Квінтэсенцыя лепшых сіл гарадка.</p>
<p> </p>
<p>Афіцэр</p>
<p>А калі мы скажам, што вы злачынец</p>
<p>І таму вас ноччу сюды прывялі?</p>
<p> </p>
<p>Чаховіч</p>
<p>Я скажу, што нейкае глупства чыніцца,</p>
<p>Што зусім адэкватныя вы і аслы.</p>
<p>Я ў адзінае веру: ў мудрасць старую,</p>
<p>І палітыкам мне немагчыма стаць.</p>
<p>Я такога сцверджання вам не дарую.</p>
<p>Вы філосаф. Вам трэба ў душах чытаць.</p>
<p>У афіцэра аж вочы сталі вялікімі,</p>
<p>Перад ім, безумоўна, стаяў ідыёт,</p>
<p>Звар’яцелы на кнігах, дрэнны палітык,</p>
<p>У жыцці дзіця з уяўленнямі дзікімі.</p>
<p>І усмешка немцу скрывіла рот.</p>
<p>І Рыгор, які скомкаў апошнія словы,</p>
<p>Бо сядзець ад ненавісці лютай не мог,</p>
<p>Зразумеў, што ў першай сутычцы суровай</p>
<p>Ён пасунуў ворага і перамог.</p>
<p>Немец цвёрда адрэзаў: — Хопіць на гэтым.</p>
<p>Вам, паддопытны, трэба будзе чакаць,</p>
<p>Бо з турмы сёння ўранцы ўцякла кабета</p>
<p>І кабета гэтая — ваша дачка.</p>
<p>Мы караем злачынцаў жорстка, сурова.</p>
<p>Наш закон непакорных без літасці бʼе.</p>
<p> </p>
<p>Чаховіч</p>
<p>Уцякла, і дай ёй божа здароўя,</p>
<p>Што, нарэшце, ведаю я пра яе!</p>
<p>Я, папраўдзе, дачкі не бачыў ніколі.</p>
<p>Нарадзілася пасля разводу дачка.</p>
<p>А яна камуністка?</p>
<p> </p>
<p>Афіцэр</p>
<p>Была ў камсамоле.</p>
<p> </p>
<p>Чаховіч</p>
<p>Ў камсамоле мяне дарэмна шукаць.</p>
<p>Я адказ не нясу за ўласнае племя,</p>
<p>На якое ніколі нат не зірнуў.</p>
<p>Хай пацягнуць самі сваё бярэмя.</p>
<p> </p>
<p>Афіцэр</p>
<p>Дзе вы сёння былі?</p>
<p> </p>
<p>Чаховіч</p>
<p>Мне апрыкраў свінух,</p>
<p>Гэты горад разбіты і разварочаны</p>
<p>Да апошняга мура, апошняй сцяны.</p>
<p>Я хадзіў на дзень у Святое Урочышча</p>
<p>Паглядзець на даўнія курганы.</p>
<p> </p>
<p>Афіцэр</p>
<p>Улічыце, на вас ляжыць падазрэнне.</p>
<p>Вы тут лепшы знаўца будоўляў старых.</p>
<p>Вязні зніклі бясследна з тых сутарэнняў,</p>
<p>І пакуль адшукаць не ўдалося іх.</p>
<p> </p>
<p>Чаховіч</p>
<p>З-пад замка можна знікнуць не толькі праз сцены.</p>
<p>Цяжка мур разбіць, лёгка гонар прадаць.</p>
<p>Людзі сталі на варце ля сутарэння.</p>
<p>Ці няма там здраднікаў сярод салдат?</p>
<p>Афіцэр націснуў званок рукою</p>
<p>(Пульхна-белай, прыгожай была рука)</p>
<p>І сказаў чалавеку з перадпакою:</p>
<p>— Прывядзіце сюды Якуба Лучка.</p>
<p>І пасля растлумачыў паважна Рыгору:</p>
<p>— Чалавек, якога пабачыце вы,</p>
<p>Намі ўзяты пасля трывогі учора,</p>
<p>Калі штосьці цягнуў з разбітай царквы.</p>
<p>У яго мы ўзялі пра адрас даведку,</p>
<p>Калі ваша дачка з турмы ўцякла...</p>
<p>Ён галоўны і вельмі сур’ёзны сведка.</p>
<p>Прызнавайцеся: сувязь з падполлем была?</p>
<p>Прызнавайцеся: будзе сонца над гаем,</p>
<p>Кнігі, музыка, гоман дрэў і рака.</p>
<p> </p>
<p>Рыгор</p>
<p>Што вы кажаце, пане, я проста не знаю.</p>
<p> </p>
<p>Афіцэр</p>
<p>Вы маўчыце? Ну што ж,</p>
<p><i>(салдатам)</i></p>
<p>Давайце Лучка.</p>
<p>І ў святле электрычным, белым і пыльным,</p>
<p>У дзвярах пакою ўпэўнена стаў</p>
<p>Чалавек пажылы ў гарнітуры цывільным</p>
<p>З тварам пшута старога, з вусамі ката.</p>
<p> </p>
<p>Лучко</p>
<p>Я кажу супраць гэтага чалавека.</p>
<p>Бо капальні ведаюць ён ды бог.</p>
<p>Толькі ён на пачатку гэтага века</p>
<p>Прапаўзці пад зямлёй куды хочаш мог.</p>
<p> </p>
<p>А Чаховіч, што прыглядаўся да болю,</p>
<p>Штось знаёмае бачыў у рысах тых.</p>
<p>Выплывала яно павольна-павольна.</p>
<p>Ён пазнаў. Ён ведаў:</p>
<p>«Лабазнік? Ты?</p>
<p>Дык табе яшчэ гэтага, шкура, мала,</p>
<p>Што людзей праз цябе перастаў я любіць,</p>
<p>Што жыццё маё праз цябе зламалася,</p>
<p>Што жыццё маёй жонкі ты загубіў».</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p>Іх салдаты ў бакі штуршкамі цягнулі,</p>
<p>Але ўпяўся ў Лучка Рыгор, як бульдог,</p>
<p>Біў яго па твары, у вочы снулыя,</p>
<p>А калі адцягнулі,— каленам між ног.</p>
<p>Разам з ім вартавыя на крэсла ўпалі,</p>
<p>Ён стагнаў праз зубы: «Псяюха! Падлец!»</p>
<p>Сэрца зноўку глыбока кудысь апускалася.</p>
<p>«Зараз канец... Зараз канец...»</p>
<p>Але зноў галасы. Яно ажывае.</p>
<p>Гэта дрэнна. Значыцца, зноў хітраваць.</p>
<p>Што ж, нічога. Пакуль што душа жывая,</p>
<p>А пасля хоць зусім не расці трава.</p>
<p> </p>
<p>Лучко</p>
<p>Пан маёр, я прашу вас заўважыць гэта.</p>
<p>Гэты пёс шалёны мне вусны рассек.</p>
<p> </p>
<p>Рыгор</p>
<p>Мала даў табе я, бандзюк адпеты.</p>
<p> </p>
<p>Афіцэр</p>
<p>Вы, Чаховіч, падступны, дурны чалавек.</p>
<p> </p>
<p>Рыгор</p>
<p>Я зусім не палітык, скажу вам шчыра,</p>
<p>Але я прызнаюся, я знаю хады.</p>
<p>У дні юнацтва, у дні кахання і міру</p>
<p>Вельмі-вельмі часта хадзіў я туды.</p>
<p>Ён па злосці сваёй на мяне нагаворвае,</p>
<p>Гэтай злосцю ён дваццаць гадоў жыве:</p>
<p>За каханую жонку, за ўласнае гора</p>
<p>Я калісьці даў яму поўху ў царкве.</p>
<p><i>(Да Лучка)</i></p>
<p>Што ж маўчыце вы, вашае словаблуддзе?</p>
<p>Мо зусім не было тых брыдкіх сустрэч?</p>
<p>Мо не вы тады пасля бабскага спуду</p>
<p>Ад мяне на карачках пабеглі прэч?</p>
<p>Я не мог стрымаць да дачкі агіды,</p>
<p>Не любіў людзей, што жылі са мной,</p>
<p>Бо калісьці гэтая тлустая гніда</p>
<p>Пажадала на тыдзень жонкі чужой.</p>
<p> </p>
<p>Лучко</p>
<p>Брэша ён. То не злосць. Я адданы уладам.</p>
<p> </p>
<p>Рыгор</p>
<p>У яго адданасць хвіліну жыве,</p>
<p>І калі на вас зваліцца гора і звады,—</p>
<p>Ён вас першы прыстукне на галаве.</p>
<p>Я скажу вам цяпер праўду шчырую самую.</p>
<p>І хлусіць, і круціць я не буду, до.</p>
<p>Я сумленны, я чысты зусім перад вамі.</p>
<p>Я ў царкву Гумёнаў не знаю хадоў.</p>
<p>Але ёсць і ў мяне адна таямніца...</p>
<p>Напярэдадні дня, як прыйшоў ім канец...</p>
<p>Позняй ноччу... ў час, калі мне не спіцца,</p>
<p>Сакратар гаркома прыйшоў да мяне.</p>
<p>Я ніколі не меў з ім ніякай справы,</p>
<p>Але ў сэрцы маім варушылася злосць,</p>
<p>Бо капальні тады яму сталі цікавымі,</p>
<p>Як падэшвы праз боты агнём прапякло.</p>
<p>Але госця свайго не турнеш за дзверы,</p>
<p>І размова кароткай у нас была.</p>
<p>Ён прасіў накрэсліць план на паперы.</p>
<p>Мне не шкода было. Я накрэсліў план.</p>
<p>Я не знаю, якая была патрэба,</p>
<p>Але ён пытаў, як прайсці туды,</p>
<p>Ці раскошна там, ці вільготная глеба,</p>
<p>Ці хапае ў падземных студнях вады.</p>
<p>Я сказаў, што вады і паветра даволі,</p>
<p>Што надзіва моцная столь угары,</p>
<p>І прасіў ён мяне, каб нікому болей</p>
<p>Я пра нашу размову не гаварыў.</p>
<p>І скажу вам шчыра, да самага скону</p>
<p>Я не кінуў нікому бы нават сказ,</p>
<p>Каб не рэўнасць, не ярасць мая шалёная</p>
<p>Да таго, хто трэцім сядзіць паміж нас.</p>
<p> </p>
<p>Афіцэр</p>
<p><i>(суха)</i></p>
<p>Вас, Чаховіч, за гэта ніхто не пахваліць...</p>
<p> </p>
<p>Рыгор</p>
<p><i>(зʼедліва)</i></p>
<p>Вы мяркуеце, я не ведаю сам,</p>
<p>Што заўжды паўстанцы ў капальнях хаваліся,</p>
<p>Што яны, вядома, і зараз там?</p>
<p><i>(жорстка)</i></p>
<p>Я гандляр. Мой тавар пад зямлёй хаваецца.</p>
<p>Вы іх возьмеце там, як у пастцы тхара.</p>
<p>Гэта проста дрыжачыя, слабыя зайцы,</p>
<p>У якіх толькі й ёсць, што жах і нара.</p>
<p>І за ўсё гэта будзе адзіная плата,</p>
<p>Не ў зямлі, не ў марках і не ў рублях:</p>
<p>Я прашу, каб Якуба, поскудзь праклятую,</p>
<p>Расстралялі вы на маіх вачах.</p>
<p>Больш за ўсё жадаю гэта пабачыць:</p>
<p>Пот халодны, жах ворага злога майго.</p>
<p>Хай сціскаецца сэрца, няхай паплача,</p>
<p>Як калісьці жонка мая ад яго.</p>
<p>Зараз! Тут! Перад гэтым начным паходам!</p>
<p>А іначай, гонару слова даю,</p>
<p>Зайцы ў цёмных норах здабудуць свабоду,</p>
<p>Вы — здабудзеце толькі душу маю.</p>
<p> </p>
<p>Афіцэр</p>
<p>Мы прызнанне і не з такіх выціскалі.</p>
<p>Кожны плача, калі да магілы крок.</p>
<p> </p>
<p>Рыгор</p>
<p>Вы, здаецца, болем мяне пужалі?</p>
<p>Чалавека, ў якога сэрца парок?</p>
<p>Я нікога, нікога з вас не баюся.</p>
<p>Не шкада, не шкада мне пакінуць свет.</p>
<p>Толькі трошкі шкада маёй Беларусі,</p>
<p>Дый яна як-небудзь без нас пражыве.</p>
<p> </p>
<p>Афіцэр</p>
<p>Хто мне скажа, што ў гэтым няма падману?</p>
<p> </p>
<p>Рыгор</p>
<p>Я адразу, як толькі здохне Лучко,</p>
<p>Навяду туды, супраць тых «партызанаў»,</p>
<p>Трыццаць, сорак, сотню вашых штыкоў.</p>
<p>Хай вядуць мяне хоць трое пад руляй,</p>
<p>Хай наперадзе нехта таксама ідзе.</p>
<p>За жыццё Лучка, за адзіную кулю</p>
<p>Заплачу вам сумленна хоць сотняй людзей.</p>
<p>І пакуль не загіне вораг мой кляты,</p>
<p>Я ў капальні з вамі не пабягу.</p>
<p> </p>
<p>Афіцэр</p>
<p><i>(рашуча)</i></p>
<p>Добра, пойдзем на двор. Бярыце, салдаты.</p>
<p><i>(Салдаты цягнуць Лучка з пакоя,</i></p>
<p><i>той упіраецца нагамі.)</i></p>
<p> </p>
<p>Лучко</p>
<p>Не хачу! Не магу! Не хачу! Не ма-гу-у...</p>
<p> </p>
<h3><a id="chapter11"></a>Х</h3>
<p>Зноўку змрок. Ён чорны, як сажа кашлатая.</p>
<p>Ён чакае людзей па кутах, як звер.</p>
<p>Пад зямлёю ідзе два дзесяткі салдатаў</p>
<p>І паперад усіх з ліхтаром афіцэр.</p>
<p>А за ім, знерваваным, злосным і змораным,</p>
<p>Натапыраныя, як два груганы,</p>
<p>Два салдаты пад руляй вядуць Рыгора,</p>
<p>Што нясе яшчэ ліхтар запасны.</p>
<p>Практыкуюцца немцы ў бязглуздых жартах,</p>
<p>Прадракаюць, што здрадніку ў пекле гарэць.</p>
<p>Але ён не зважае, ён крочыць упарта,</p>
<p>Ён іх хоча памучыць раней, чым памрэ.</p>
<p>Ён зрабіў усё, што было патрэбна,</p>
<p>Чалавек, што зганьбіў Ганну, памёр</p>
<p>І ляжыць, накрыты торбаю зрэбнаю,</p>
<p>На асфальце двара, тлустым тварам да зор.</p>
<p>Ёсць тут ход бакавы і калодзеж адразу,</p>
<p>Непрыкметны ў цемры, тры метры ўшыр,</p>
<p>А пасля лабірынт пераходаў і лазаў.</p>
<p>Там схавацца... там цемра, спакой і мір.</p>
<p>Там спакойна і добра памерці нават,</p>
<p>І ляжаць свабодным, як продак той.</p>
<p>Паміж добрым жыццём і канцом крывавым</p>
<p>Толькі яма ў тры метры якіх шырынёй.</p>
<p>Ход з глыбокаю студняй яны прамінулі,</p>
<p>Стаў нямецкі салдат ля яго якраз.</p>
<p>Падстаўляць галаву непатрэбна пад кулю.</p>
<p>Зробім круг, у другі паспрабуем раз.</p>
<p>Ён выходзіць зноў на старую дарогу.</p>
<p>Зноў на спіну падаюць кроплі вады.</p>
<p>Сярод немцаў патроху расце трывога:</p>
<p>На дарозе нехта пабачыў сляды.</p>
<p>Зноўку справа, як слуп, афіцэр збялелы.</p>
<p>У Рыгора нервова каленкі дрыжаць.</p>
<p>До чакаць. І тут пераможа смеласць.</p>
<p>І Чаховіч кінуўся ўбок, як кажан.</p>
<p>Афіцэра збіў проста ў цёмны калодзеж</p>
<p>І адзіным, з апошняй сілы, скачком</p>
<p>Скокнуў некуды ў цемру, насустрач свабодзе</p>
<p>Нечакана моцным, пруткім рыўком.</p>
<p>Пераскочыў калодзеж, упаў на калені.</p>
<p>Рукі ўраз падламіліся, ўпаў на твар.</p>
<p> </p>
<p>Стрэлы. Стрэлы. Мільгаюць слабыя цені</p>
<p>(Дагарае на дне афіцэрскі ліхтар).</p>
<p> </p>
<p>Ён ляжаў на мокрай глебе халоднай.</p>
<p>Давялося ворагам безвач страляць.</p>
<p>А з-пад ног яго па сцяне калодзежа</p>
<p>З шапаценнем ціхім спадала зямля.</p>
<p>Ён зусім не баяўся немагчымай пагоні.</p>
<p>Час ліхтар запаліць. Запалкі грымяць.</p>
<p>Што за рэзкі паходзе ад далоні?</p>
<p>Ён панюхаў...</p>
<p>Газа...</p>
<p>Памылкі няма.</p>
<p>Вось ад кулі дзірка ў рэзервуары,</p>
<p>Невялічкая, быццам цвіком пракол.</p>
<p>Кнот смярдзіць абрыдлівым пахам гары</p>
<p>І згасае хутка. Цемра вакол.</p>
<p>Трыццаць простых сярнічак. Вось дык прыгода!</p>
<p>Гэта значыць, найбольш як дваццаць хвілін,</p>
<p>А пасля вечны змрок, глыбокі, халодны.</p>
<p>Выбірайся, блытай, памры адзін.</p>
<p>Дзе я зараз? Шугнуў агеньчык гарачы.</p>
<p>Ён — як частка жыцця. Не дрыжы, рука.</p>
<p>Я павінен шаты лясныя пабачыць,</p>
<p>Я павінен выйсце адсюль адшукаць.</p>
<p>Ён ішоў і сценкі мацаў рукамі,</p>
<p>Ён вісеў над студнямі, як на крыжы.</p>
<p>Спадзяваўся толькі на добрую памяць,</p>
<p>Плазаваў, як макрыца, жадаючы жыць.</p>
<p>Ён запалку траціў на скрыжаванні,</p>
<p>Выбіраў дарогу пры жоўтым святле,</p>
<p>Ўспамінаў пра зямлю, цеплыню, світанне,</p>
<p>Мацаў волкія сцены і поўз далей.</p>
<p>Ход адзін быў проста на ўзвод пяхоты.</p>
<p>Ён падумаў, што проста калена тут,</p>
<p>І пасля, цыганскім абліўшыся потам,</p>
<p>Поўз назад, дзве запалкі ўтаптаўшы ў бруд.</p>
<p>І апошняй запалкі полымя сіняе</p>
<p>Загасіла цемра ўзмахам крыла.</p>
<p>Ён ля кожнага ходу сядзеў паўгадзіны,</p>
<p>У мазгу аднаўляючы даўні план.</p>
<p>Хоць бы тонкі, маленькі агарак свечкі.</p>
<p>Ён гадзіну поўз усім д’яблам назло.</p>
<p>І зрабіў ён цуд: у цемры адвечнай</p>
<p>Ён прайшоў вярсту і пабачыў святло.</p>
<p>Гэты ход выводзіў за горад, на поле.</p>
<p>Ўвесь аблеплены брудам ад пятак да шчок,</p>
<p>Ледзьве выпаўз Чаховіч з цёмнай расколіны</p>
<p>І зваліўся на цёплы рачны пясок.</p>
<p> </p>
<p>Ранак. Светлыя далі. Сонца над водамі.</p>
<p>Вербы ў дымнай расе. Жаўрукі пяюць.</p>
<p>І свабода! Свабода! Такая свабода,</p>
<p>Што рыданні ў горле дыхнуць не даюць.</p>
<p>Беларусь! Зялёная, залатая!</p>
<p>Край мой светлы, што выпіў мора пакут!</p>
<p>Да апошняй бярозы благаслаўляю</p>
<p>Светлы дзень, калі я нарадзіўся тут.</p>
<p>І Рыгор ад бруду рабы, як жаба,</p>
<p>Лёг знясілены над ракою ў хмызах.</p>
<p>Спёка. Сны. Наплывае дзіўная слабасць.</p>
<p>Часам дрыжыкі ў сне прабягуць па нагах.</p>
<p>Сонца грэла яго травяністы ложак.</p>
<p>На зямлі, што ён не аддаў на здзек,</p>
<p>Пасля цяжкай пакуты спаў пераможац,</p>
<p>Спаў стары змагар,</p>
<p>мудрэц,</p>
<p>чалавек.</p>
<p>Дуб стары зацяняў яму твар суровы,</p>
<p>І, паспешна выбегшы на адхон,</p>
<p>Дрэвы цёплай Радзімы стаялі ў галовах,</p>
<p>Неспакойны і моцны вартуючы сон.</p>
<p> </p>
<h3><a id="chapter12"></a>XI</h3>
<p>Хвояў шум. Лясы спяваюць, спяваюць.</p>
<p>Над зямлёй зялёны гудзе акіян.</p>
<p>Над зямлянкай яліна рыпіць крывая,</p>
<p>І ляціць супраць ветру хрыпаты груган.</p>
<p>Партызанскія коні ў яры гігочуць,</p>
<p>Ля кастра прыглушаныя галасы.</p>
<p>Болей гукаў не чутна. І ліпеня ночы</p>
<p>Ціха сяйва месяца льюць на лясы.</p>
<p>Забыццё цягучае раптам мінае,</p>
<p>Не пакінуўшы нават следу свайго.</p>
<p>І Рыгор няўпэўнена прыпамінае,</p>
<p>Як на беразе хтосьці торгаў яго,</p>
<p>Як Максіма вочы яго разглядалі,</p>
<p>Як адчуў ён холад вільготнай зямлі,</p>
<p>Як яго на фурманку людзі клалі</p>
<p>І кудысьці па сцежках лясных вязлі,</p>
<p>Як па тоўстых карэннях скакалі колы</p>
<p>І была галава цяжкой, як свінец,</p>
<p>І вавёрка, агністая і вясёлая,</p>
<p>Умывалася, седзячы на сасне.</p>
<p>Насалода на сэрцы была такая,</p>
<p>Быццам зноў ты, маленькі, ляціш на санях,</p>
<p>І кажух бязмежны цябе ўкрывае,</p>
<p>І далёка ляжыць бесклапотны шлях.</p>
<p>І не трэба думаць пра ямы чорныя,</p>
<p>І не трэба думаць, як вылезці з іх.</p>
<p>Толькі што са мной? Я, напэўна, хворы.</p>
<p>Гэта помсцяць ночы ў капальнях сырых,</p>
<p>Сон на зябкай траве, што расою іскрыцца.</p>
<p>Перагрузка сэрца. Халодны бруд...</p>
<p>Ну, а дзе дачка? Дзе доктар са шпрыцам?</p>
<p>Ён жа зараз, здаецца, стаяў вось тут.</p>
<p>А старэнькі доктар, сівы і кашчавы,</p>
<p>Юрасю і Марыне сказаў адным,</p>
<p>Што з Рыгорам амаль безнадзейныя справы,</p>
<p>Што няспынна трэба сачыць за ім.</p>
<p>«Запаленне лёгкіх... Стан вельмі трывожыць.</p>
<p>Надта слабае сэрца. Зусім не лячыў.</p>
<p>Дарагая, яно і адмовіць можа,</p>
<p>Можа, нават зараз, сёння ўначы».</p>
<p>Зноў Рыгор праз нейкі дурман адчувае,</p>
<p>Што кудысь знікае хваля пакут,</p>
<p>Што над ложкам яго хтосьці ціха рыдае,</p>
<p>Штосьці цёплае падае на шчаку.</p>
<p>«Сустракаць нас будуць каменныя бабы,</p>
<p>Нам смяяцца будуць бярозы ў гаю.</p>
<p>Устань! Жыві! Адкінь сваю ціхую слабасць.</p>
<p>Я вазьму на сябе ўсю хваробу тваю».</p>
<p>Ён павекі з цяжкасцю адкрывае</p>
<p>І усмешкай слабою моршчыць нос:</p>
<p>— Што ты плачаш? Не трэба, мая дарагая.</p>
<p>Я шчаслівы. Не трэба, не трэба слёз.</p>
<p>— Ціха, татка, маўчы.</p>
<p>— Не магу, каб ціха.</p>
<p>Я павінен, павінен табе сказаць,</p>
<p>Што няма на свеце горшага ліха,</p>
<p>Як самотным жыць і самотным сканаць.</p>
<p>Я спакойны, і мне няцяжка памерці,</p>
<p>Бо ў жыцці такое вытрымаў я,</p>
<p>Што жахлівей нават ганебнай смерці.</p>
<p>Дай руку мне. Вось так. Дарагая мая.</p>
<p>Зноўку сны. Курганы. Ные свежая рана.</p>
<p>Ах, якія шчасныя, светлыя сны!</p>
<p>Пад гарой руіны варожага стана,</p>
<p>Лютым боем сталочаны бур’яны.</p>
<p>Вораг блізка. Вецер смярдзючы ад гары.</p>
<p>Вораг блізка і хоча яго забіць.</p>
<p>Накіпаюць у небе чорныя хмары.</p>
<p>Зварухнуцца нельга! Як хочацца жыць!</p>
<p>І аднекуль людзі, светлыя, чыстыя...</p>
<p>Сэрца радасцю поўніцца. Ён не адзін.</p>
<p>Быццам стаў народ вакол гуманіста</p>
<p>І яго засланіў мільёнамі спін.</p>
<p>Чалавечнасць у пушчы пайшла старажытная,</p>
<p>Бо не хоча рабства на новай зямлі.</p>
<p>Чалавечнасць падпальвае спелае жыта,</p>
<p>Каб яго забойцы ўзяць не змаглі.</p>
<p>Чалавечнасць за ворагам пільна сочыць</p>
<p>З-за рачных сітнягоў, з-за ляснога кража</p>
<p>І глядзіць захопнікам проста ў вочы</p>
<p>Кожным днём туманным, кожнаю ноччу</p>
<p>Цёмнай дзіркай нацэленага ружжа:</p>
<p>— Я не той, што раней. Зразумейце, людзі.</p>
<p>— Як схапілі б стрэльбу рукі мае!</p>
<p>— Але хто гэта сеў мне проста на грудзі?</p>
<p>— Гэта смерць. Ну што ж, сустрэнем яе.</p>
<p>Над зямлёй дуды равуць баявыя.</p>
<p>Дудары рукой раздзімаюць мяхі.</p>
<p>Не зламаць народу магутную шыю,</p>
<p>Не паляжа народ у быллі сухім,</p>
<p>На курганах вогнішчы волі палаюць,</p>
<p>Падаюць сігналы далёкім барам.</p>
<p>Скачуць коннікі. Люд на паўстанне склікаюць.</p>
<p>Край, паўстань!</p>
<p>Край, прачніся!</p>
<p>Пара!</p>
<p>Пара!</p>
<p>Б’е салют над ім. Рэха будзіць нетры.</p>
<p>І ад слёз цяжка дыхаць. Плыве імгла.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p> </p>
<p>І нясе на хвіліну мора паветра,</p>
<p>Уваходзячы ў цела, стальная ігла.</p>
<p>.  .  .  .  .  .  .  .  .  .  .  .  .  .  .  .  .  .  .  .  .  .  .  .</p>
<p>Зноў Марына, Юрась. Зноў ветру парывы.</p>
<p>За сцяною гонкія хвоі пяюць.</p>
<p>— Дай руку мне, дачушка. Жыві шчаслівай.</p>
<p>Абяцай, што не кінеш справу маю.</p>
<p>Дай і ты, Юрась. Пацалуй яе ў губы...</p>
<p>Дай руку мне. Мне светла, мне добра цяпер.</p>
<p>Ты кахай, ты любі яе, сынку мой любы,</p>
<p>Бо жанчыны варты кахання, павер.</p>
<p>А пасля пасміхнуўся:</p>
<p>— Бачыш, канаю.</p>
<p>І з-пад цяжкіх павек заблішчэла сляза:</p>
<p>— Ты, дачушка, не вельмі мяне праклінаеш?</p>
<p>— Бацька, што ты! Як можна такое казаць!</p>
<p>Вы абое былі такія самотныя,</p>
<p>Вы загладзілі ўсё гадамі тугі.</p>
<p>У даўняй спрэчцы з маці, любай, гаротнай,</p>
<p>Я стаю на тваім баку, дарагі.</p>
<p>Без цябе я даўно была б нежывая,</p>
<p>Я іначай думаць зусім не магу.</p>
<p>— Дзякуй, любая.</p>
<p>Зноўку сны наплываюць,</p>
<p>Зноўку страшныя здані з цемры бягуць.</p>
<p>Устаюць чужынцаў тупыя абліччы.</p>
<p>«Людзі, ўстаньце! Кнігі!.. Агонь гарыць!</p>
<p>Гуманізм, ён павінен быць ваяўнічым.</p>
<p>Мы павінны кнігі ад куль бараніць!..</p>
<p>Цяжка грэблі разбіць, засыпаць каналы</p>
<p>І зрабіць бясплоднымі ўсе палі,</p>
<p>А для кнігі хопіць пары запалак.</p>
<p>Паўставайце са зброяю, дзеці зямлі!</p>
<p>Над усім чалавецтвам хмары трывожныя.</p>
<p>Хіба можа воінам грозным не быць</p>
<p>Чалавек, у якога так лёгка можна</p>
<p>Ўсё жыццё, усю працу зараз загубіць?</p>
<p>Кнігі! Кнігі! Пыльныя, родныя, мілыя.</p>
<p>Белы глянец паперы, што лашчыць далонь.</p>
<p>Ці на тое раджалі вас і расцілі,</p>
<p>Каб на плошчах пажэр вас прагны агонь?!</p>
<p>Вось ён ліжа тамы... Гараць, як салома!</p>
<p>Чорны попел... Згасае... Гэта канец».</p>
<p>Зноў з’явілася раптам на міг прытомнасць:</p>
<p>— Я хачу на святло. Нясіце мяне.</p>
<p> </p>
<p>Вось лясы. Вось сонца ўстае за лясамі.</p>
<p>Вось люстэркі чыстых лясных азёр.</p>
<p>І туман адпаўзае ў дрыгву клубамі,</p>
<p>І жывіцаю пахне спрадвечны бор.</p>
<p>Заліваюцца птушкі. Яшчэ нясмела,</p>
<p>Бы не вераць у тое, што сонца зноў.</p>
<p>Але сонца ўстае, ружовыя стрэлы</p>
<p>Гоняць цемру з вільготных грыбных яроў.</p>
<p>Ян Прыгожы у світцы ўстае залацістай,</p>
<p>Ноч кладзе на калені пад гоман і свіст...</p>
<p>На паляне, залітай світаннем празрыстым,</p>
<p>Памірае апошні стары гуманіст.</p>
<p>Сэрца стала вялікім, горла заткнула,</p>
<p>Быццам хоча ўвабраць усё, чым жыло,</p>
<p>Быццам палка, даверліва пацягнулася</p>
<p>Да святла, што заўсёды знішчае зло.</p>
<p>Ў вучняў моцныя рукі, сумленныя вочы.</p>
<p>— Падыміце... Вышэй... Там сонца гарыць.</p>
<p>Гэта ты, зямля, з усмешкай дзявочай?</p>
<p>Я люблю цябе... Пацалуй... Бяры.</p>
<p> </p>
<p>Вось ідзе яна ў светлай, празрыстай белі,</p>
<p>Вось за пальцы сухія пяшчотна ўзяла...</p>
<p>І на сонца глыбокія вочы глядзелі,</p>
<p>І зусім не міргалі, як у арла.</p>
<p>З неймавернай, ружовай, ззяючай далі</p>
<p>Далятаў разам з сонцам далёкі звон.</p>
<p>Птушкі страсным харалам праз слёзы спявалі,</p>
<p>І расой абліліся шыпшына і клён.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>