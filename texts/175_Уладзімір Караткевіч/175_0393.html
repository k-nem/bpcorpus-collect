<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Kresiva_Iskry_Ahon.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1966 -->
<!-- HEADER_FIELD Edition: Караткевіч У. Збор твораў: У 8 т. Т. 8. Кн. 2. З жыццяпісу, нарысы, эсэ, публіцыстыка, постаці, крытычныя творы, інтэрв'ю, летапіс жыцця і творчасці. - Мн.: Маст. літ., 1991. - с. 379-384 -->
<!-- HEADER_FIELD FirstPublicationYear: 1966 -->
<!-- HEADER_FIELD Pravapis: A1957 -->
<!-- HEADER_FIELD SectionsTheme: Айчынныя аўтары -->
<!-- HEADER_FIELD Source: скан -->
<!-- HEADER_FIELD StyleGenre: публіцыстычны/артыкул -->
<!-- HEADER_FIELD Title: Крэсіва. Іскры. Агонь -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Крэсіва. Іскры. Агонь</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Памятаеце, прыдбаў андэрсенаўскі салдат цудоўнае крэсіва? Ударыш ім — і спраўдзіцца нават немагчымае. Вось прыблізна ў гэткім стане і я. У руцэ ў мяне «Крэсіва», кніга вершаў паэта Васіля Зуёнка. Але спачатку некалькі заўваг. Занадта, бадай, дэкларатыўны першы верш зборніка — «Мільёны год». Нягледзячы нават на пругкі рытм і някепскую канцоўку (што, увогуле, для невялікага верша зусім няблага). Але такі ўжо ў нас звычай: напхаць у пачатак кнігі самых сярэдніх вершаў. Нібы адчэпнага даць: за сярэднасць не лаюць, то вось вам пад удар пешку, абы зберагаліся фігуры другой лініі.</p>
<p>Некаторая спрошчанасць верша «З  вайны сустрэлі мацяркі сыноў» — таксама не радуе. Боль ва ўсіх аднолькавы, калі сын не вярнуўся з вайны. Ды толькі гаварыць пра яго трэба кожны раз іначай. Калі гэтага няма — тады ўвогуле не трэба. Васіль Зуёнак гэта ведае. Ведае хаця б таму, што побач стаіць верш «Помнік», дзе гэтая адметнасць зроку выяўлена высакародна, па-свойму, сапраўды па-народнаму.</p>
<p>Перад намі паэт. Паэт адметны, свежы, паэт са сваім зрокам, са сваім адкрытым гукам жыцця, слыхам і адкрытым болю і любві сэрцам.</p>
<p>Няма патрэбы тлумачыць розніцу паміж паэтам і нейкім іншым чалавекам. Усе ведаюць, напрыклад, са школьнага курсу фізікі, што чалавек, падскочыўшы, штурхае нагамі шар зямны, і той не адкочваецца толькі таму, што неверагодная розніца ў масе, але ўзаемадзеянне між чалавечым целам і зямлёй — роўнае. Усе ведаюць, і ўсе, каму гэта не спатрэбілася ў пасляшкольным жыцці,— забываюць. Але ніхто з тых, хто прачытае верш паэта,— не здолее забыць. Паэзія запамінальная да смерці.</p>
<p> </p>
<div class="POETRY">
<p>Ніхто не пачуў:</p>
<p>Яблык упаў дасвеццем —</p>
<p>Ля Халопеніч,</p>
<p>на Беларусі.</p>
<p>Ніхто не пачуў —</p>
<p>Ні людзі,</p>
<p>ні травы,</p>
<p>ні вецер...</p>
<p>Ніхто.</p>
<p>А шар зямны</p>
<p>Здрыгануўся.</p>
</div>
<div class="CLEAR"></div>
<p> </p>
<p> </p>
<p>Гэта не ілюстрацыя да закону фізікі. Дзеля гэтага трэба было самому ляжаць пад той яблыняй і адчуць, як яблык упаў у траву, як азвалася — гулка на дасвецці — зямля. Трэба было, каб, як ад кожнай сапраўднай паэзіі, здрыгануўся не толькі шар зямны, але і сэрца таго, хто чытае. А калі чытаеш і мурашкі бягуць па спіне, гэта і ёсць — яе вялікасць Паэзія.</p>
<p>Хочацца сказаць аб галоўнай якасці паэзіі В. Зуёнка. Якасць гэтая — сапраўдная чалавечая дабрата, той гуманізм, якому павінна вучыць паэзія і дзеля якога яна толькі і існуе на зямлі.</p>
<p>Ён у паэта ва ўсім. Птушкі недаверліва злятаюць з гнёздаў, і чалавек, каб не астылі гнёзды, ідзе прэч. Ён ведае, што іх занадта многа крыўдзілі. Адкуль ім ведаць, што паэт здатны «піць з жураўлямі піва», што ён «свой»? У недаверы птушак — той недавер, які занадта часта існаваў між людзьмі ў гісторыі і якога не павінна існаваць. Таму што чалавецтва стала дарослае і недавер пахне смерцю. І гэтая дабрата і ўсёразуменне ў аўтара «Крэсіва» паўсюль. У вершы «Добры прыезд». У ненадакучлівай філасафічнасці «Часа  абнаўлення, часа вяртання». Словам, Васіль Зуёнак з тых, хто стаў бы нарогам, рунню, дажджом, хлебам і, урэшце, зноў чалавекам.</p>
<p> </p>
<div class="POETRY">
<p>Духмяных бы лустаў накроіў:</p>
<p>Прыходзьце —</p>
<p>Усе,</p>
<p>хто не снедаў.</p>
<p>Хто полудзень меў упрыглядку,</p>
<p>Хто ноч сустракае нішчымна,—</p>
<p>Прыходзьце.</p>
</div>
<div class="CLEAR"></div>
<p> </p>
<p> </p>
<p>У маленькай кніжцы шмат вершаў з сапраўды глыбокай філасафічнасцю. Так, ёю: бо сказанае аб простасці, чысціні, празрыстасці зусім не выключае складанасці. І  не выключае глыбокага майстэрства. Напрыклад, у найтанчэйшым па інструментоўцы вершы «Успамін».</p>
<p> </p>
<div class="POETRY">
<p>Завіхалася,</p>
<p>шчыравала,</p>
<p>Абдымала ды мілавала...</p>
<p>О, рукі,</p>
<p>Рукі ў ільняной старонцы...</p>
<p>Духмянасць поля і гарачнасць</p>
<p>сонца...</p>
<p>Мачулішча —</p>
<p>блакіт палёў,</p>
<p>Нябёс,</p>
<p>Блакіт вачэй —</p>
<p>блакіт туманны</p>
<p>Слёз.</p>
</div>
<div class="CLEAR"></div>
<p> </p>
<p> </p>
<p>Падобнае за апошні час нячаста даводзілася бачыць. А тут тое сустракаем у вельмі асацыятыўным, часам нават занадта ўскладнёным вершы «Ралля — аснова». Шукаць, урэшце, трэба і тут. На кожнай сцежцы нашай паэзіі. І  паэт шукае.</p>
<p>Ніхто чамусьці не задумаўся, а чаму ў нас малавата вершаў на так званую «рабочую» тэматыку і чаму яны не заўсёды першакласныя па якасці? Якая таму прычына? Можа, яна ў тым, што праца, скажам, селяніна, рыбака, паляўнічага апаэтызавана самім шматтысячагадовым існаваннем паэзіі, што вакол яе традыцыя, звычкі, вакол яе — народная песня, прырода, што жыццё горада, жыццё завода здаецца, па неабходнасці, нівеліраваным. А можа, прычына ў тым, што мы гаворым пра паэзію «сялянскую», «рабочую», паэзію «для нешматлікіх» (глупства якое!!!) і пры тым забываемся на тое, што існуе адна паэзія — чалавечая і дзеля чалавека, у неадрыўным адзінстве і ў разнастайнасці почыркаў.</p>
<p>І вось перад намі вершы: «Над лесам — заводскія гмахі», а найперш — «Соль», ледзь не найлепшы ў зборніку, сапраўдны гімн працы і чалавеку.</p>
<p> </p>
<div class="POETRY">
<p>Не ад сонца ідзём у глыбіні —</p>
<p>Па сонца ідзём.</p>
<p>Сонца гіне:</p>
<p>У кайданы крышталёў</p>
<p>закута —</p>
<p>Ляжыць у падземных закутках.</p>
<p>Ідзём —</p>
<p>магутныя —</p>
<p>Вызваліць брата</p>
<p>З-за кратаў.</p>
</div>
<div class="CLEAR"></div>
<p> </p>
<p> </p>
<p>Немагчыма працытаваць увесь верш з вольнай і мужнай яго інтанацыяй. Трэба прачытаць самому.</p>
<p>Яшчэ адной якасцю паэта ёсць — трывалая і дыхтоўная, моцная народная стыхія. Я пазнаю гэтыя радкі нават у перакладзе: па тыпова беларускай, вясковай пяшчоце і мяккасці, па адной гэтай падзяцы:</p>
<p> </p>
<div class="POETRY">
<p>...Дзякуй, яблынька,</p>
<p>дзякуй, белая,</p>
<p>За казку...</p>
</div>
<div class="CLEAR"></div>
<p> </p>
<p> </p>
<p>Гэта тая дабрата і ласкавасць супакутавання,  якая пераварочвае душу, калі бачыш аднаногага салдата ў лазні, які не пусціў з сабою на паліцу хромавую нагу. Гэта дабрата да тых, хто ў небыцці, але гэта яшчэ і дабрата трывогі, папярэджання, мужнасці, як у адным з найлепшых вершаў зборніка «Ідуць дажджы»:</p>
<p> </p>
<div class="POETRY">
<p>Ідуць дажджы...</p>
<p>І  ліст лілеі</p>
<p>Над смерцю рыб —</p>
<p>хаўтурны стол.</p>
<p>Ідуць...</p>
<p>і стронцыю ўдары</p>
<p>Цвікі у труны</p>
<p>б’юць і б’юць...</p>
<p>А ў небе хмары,</p>
<p>хмары,</p>
<p>хмары...</p>
<p>Ідуць дажджы...</p>
<p>Дажджы ідуць.</p>
</div>
<div class="CLEAR"></div>
<p> </p>
<p> </p>
<p>Народная стыхія паэтава яшчэ і ў спеўнасці. Не ў той, што нараджае шлягеры, а ў той, што бярэ інструментоўку народнага — «Шчыравала пчала» — і надае ўсяму гэтаму сучасны змест. І гэта больш сучасна, чым вольны верш, які кананізавалі некаторыя з нашых паэтаў.</p>
<p>Вершы «Калі б так проста кахалася», «Я не ведаю дзень той», «Прадвесне», «На Начы», «Чырвоныя ветры» — сучасныя.</p>
<p>І  шмат яшчэ чаго з народнай стыхіі ёсць у творчасці В. Зуёнка. Гэта і гонар чалавека, які «жыве сяўбой, бярэ сяўбой». І страсная любоў да роднай прыроды, уменне пісаць аб ёй так, што верш хвалюе, як яна сама. Вось выезд восені:</p>
<p> </p>
<div class="POETRY">
<p>Лейцы верасень сплёў з павуціны,</p>
<p>Пугу звіў кастрычнік з пянькі,</p>
<p>Лістапад</p>
<p>лісця ў воз падкінуў,—</p>
<p>Паганяй!</p>
<p>Нацянькі!</p>
<p>Едзе восень,</p>
<p>глядзіць задаволена,</p>
<p>Як ляцяць ад яе і бягуць,</p>
<p>Як чарот ліхаманіць ад золі,</p>
<p>Як ірве з багнішча нагу —</p>
<p>Уцякаць сабраўся мачэўнік...</p>
<p>Ды не ўцёк — падвялі карані.</p>
<p>Едзе восень —</p>
<p>па пнях, па карчэўю...</p>
<p>Едзе восень</p>
<p>на рабым кані.</p>
</div>
<div class="CLEAR"></div>
<p> </p>
<p> </p>
<p>Гэта — сарказм і іронія («Каменная філасофія», «Стары цецярук»). І цудоўная лірыка разлукі і кахання, то гарачая, то празрыстая і чыстая снегавой беллю («Ля далёкіх паўстанкаў»). І  тое ж язычаскае «Нахіляўся, як дзікі лясун»,— з такой нечаканай і таму поўнай чароўнасці празаічнай канцоўкай.</p>
<p>Чалавек, які сказаў, што кнігаўкі — трыццатае калена марскіх чаек і — рыдаюць, бо трызняць аб назаўсёды страчаным моры, гэты чалавек — паэт. Ён паэт, бо сказаў пра зялёную поўню, што праз тыдзень выйдзе над лесам, што хмарка і верабей б’юць крыламі, купаючыся ў лужыне.</p>
<p>Але нават каб нічога не было напісана, акрамя верша «Тры вышыні, тры сілы знаю ў лесе»,— аднаго з найлепшых за апошнія гады, пра які гаварыць і гаварыць бы асобна — хапіла б і яго. Філасофія, глыбіня, сіла высакароднага сімвалу. Верш, над якім думаць і думаць, перажываць і перажываць. Верш з соснамі, рабрыстымі, як здані, ад падсочкі, з соснамі, што пазбаўлены жывіцы, крыві — чаму і знікае смольны дух з хат, звонкасць — з цымбал, вышыня думкі — у паэтаў. Цудоўны, высокі верш, які якраз і сцвярджае, што не знікае і не знікне вышыня думкі ў сапраўдных паэтаў.</p>
<p>Хацелася б напаследак пажадаць маладому аўтару доўгага шчаслівага, добрага шляху. Каб яго крэсіва заўжды высякала, распальвала сапраўдны, святы агонь паэзіі.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>