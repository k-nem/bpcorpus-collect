<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Pry_smierci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: 1960-1969? -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пры смерці -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Пры смерці</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ложак — краіна мая,</p>
<p>Калыска, труна і дом...</p>
<p>Як далёкі сцюдзёны маяк,</p>
<p>Сонца мёртвае за акном.</p>
<p>І няма да яго выйсця.</p>
<p>Промні — нажы, прасціны — глыжы.</p>
<p>Мне — чатыры... І роўна палову жыцця —</p>
<p>На грані жыццё дрыжыць.</p>
<p>Я памёр бы,</p>
<p>Знаёмы з апошняй тугой</p>
<p>Раней, чым з песняй бароў...</p>
<p>Замест слёз з вачэй і замест усяго</p>
<p>Па кроплі точыцца кроў.</p>
<p>Не заслоніць мяне ад тых, што прыйшлі,</p>
<p>Маіх салдацікаў раць,</p>
<p>На хвалістых прасцінах мае караблі</p>
<p>У кільватэр бяссіла стаяць.</p>
<p>З гор каленяў маіх упадуць яны</p>
<p>За ложак, за край зямлі...</p>
<p>Іншыя, чорныя караблі</p>
<p>Чорныя ветразі ўгору ўзнялі,</p>
<p>Па мяне прыйшлі, прыплылі...</p>
<p>Не будзе з джунгляў гарачы Ганг</p>
<p>Несці ў мора хваль шумаўё,</p>
<p>Не будзе кідацца акіян</p>
<p>На фарштэвень шхуны маёй.</p>
<p>Ніколі азёраў смелая сінь</p>
<p>Не папросіцца мне ў радкі,</p>
<p>Ніколі не будзе мне Белай Русі,</p>
<p>Невядомай, адзінай Белай Русі,</p>
<p>Бароў і Дняпра-ракі.</p>
<p>Ложак — мая краіна</p>
<p>Разам са мною памрэ...</p>
<p>Ніколі, ніколі не будзе дэльфінаў</p>
<p>У сініх абшарах марэй...</p>
<p>Нібы з нежылога дому,</p>
<p>Што стыне сярод магіл,</p>
<p>Нейкія незнаёмыя</p>
<p>Ідуць паўз мяне ў снягі.</p>
<p>Ідуць з пакінутай сонцам зямлі,</p>
<p>Ад ільдоў — на другія палі,</p>
<p>Ідуць на белыя караблі,</p>
<p>Што барвяныя ветразі ў небе ўзнялі,</p>
<p>Па іх прыйшлі, прыплылі.</p>
<p>З Грэнландыі, стынучай сярод снягоў.</p>
<p>Паплывуць да ф’ёрдаў сваіх,</p>
<p>Да новых творцаў, да новых «багоў»,</p>
<p>Што некалі вылепяць іх.</p>
<p>Кастусь ідзе і нясе на плячы</p>
<p>Пяшчоту сваю і боль,</p>
<p>Ракута бязгучна звоніць у шчыт,</p>
<p>Бязгучна смяецца цыганскі кароль.</p>
<p>Нямыя, ідуць яны ў нейкі край,</p>
<p>У чырвоны марозны дым,</p>
<p>І схіляюць галовы ў апошнім «бывай»</p>
<p>І знікаюць адзін за адным...</p>
<p>Дубее, дранцвее без гукаў дом.</p>
<p>Ў хаце прысмерак, сіні туман...</p>
<p>І сцюдзёны, бярвяны пажар за акном,</p>
<p>А за ім — нічога няма.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>