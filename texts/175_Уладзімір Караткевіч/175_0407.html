<div class="container">
<div class="book-utils">
<div id="qrcode"></div>
<a href="/Uladzimir_Karatkievic/Mauzalej_dzanikie-chanum.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Караткевіч -->
<!-- HEADER_FIELD CreationYear: красавік 1967; 05.08.1967 -->
<!-- HEADER_FIELD FirstPublicationYear: 1969 -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1987 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Маўзалей джаніке-ханум -->
<h2><a href="http://knihi.com/Uladzimir_Karatkievic/">Уладзімір Караткевіч</a></h2>
<h2>Маўзалей джаніке-ханум</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Маці хана і жонка хана,</p>
<p>Кветка шчасця, пагоншчыца зла,</p>
<p>Я была бязмерна каханай</p>
<p>І бязмерна грознай была.</p>
<p>Паўтаралі імя маё крыкам</p>
<p>Нават кінутыя са скал.</p>
<p>Я жаданай была і вялікай,</p>
<p>Як вада Алаха ў пясках.</p>
<p>Я рабыняй была і законам,</p>
<p>І абраным дарыў зару</p>
<p>Невымоўны рай майго ўлоння</p>
<p>І пяшчота вуснаў і рук.</p>
<p>І анёл мне ў дзверы пастукаў.</p>
<p>І спакой. Да сканчэння год.</p>
<p>Дзе яны, мае цёплыя рукі?</p>
<p>Дзе падданыя? Племя? Род?</p>
<p>Белы камень мёртвых кварталаў,</p>
<p>Раз на месяц — казіны крок,</p>
<p>Сон муроў, кенасы і скалы,</p>
<p>Раніц сінь, барва дня, ночы змрок.</p>
<p>Над бяздоннем пячоры-магілы</p>
<p>Сотні вокнаў глядзяць у прастор,</p>
<p>І ламае час свае крылы</p>
<p>Ля магільні на мёртвым плато.</p>
<p>Мела час падумаць пра гэта...</p>
<p>Што такое багацця гной,</p>
<p>Ўлада ўся, ўсё золата свету</p>
<p>Перад простай людской цеплынёй?</p>
<p>Што такое нянавісць у сэрцы,</p>
<p>Кроў, падкопы, людзі-багі</p>
<p>Перад простай ісцінай смерці,</p>
<p>Перад вечнай спякотай магіл?!</p>
<p>Непатрэбная чэрапу ўлада,</p>
<p>Непатрэбнае золата тло.</p>
<p>І ніхто не скажа: «Ты — радасць».</p>
<p>І не крыкне ў адчаі: «Ты — зло!»</p>
<p>Толькі зрэдку, ў начную спякоту,</p>
<p>У асенні чарнільны сум</p>
<p>Чую з прорвы словы пяшчоты:</p>
<p>«Джаніке! Джаніке-ханум!»</p>
<p>Ціхі кліч у мёртвых кварталах,</p>
<p>Цень імя, што ў далёкіх вяках</p>
<p>Трапятанне і страсць выклікала.</p>
<p>Больш нічога...</p>
<p>Як мала...</p>
<p>Алах...</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>