<div class="container">
<div class="book-utils">
<div id="qrcode"></div>
<a href="/Michas_Carot/Mikitau_lapac.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхась Чарот -->
<!-- HEADER_FIELD CreationYear: 1923 -->
<!-- HEADER_FIELD Edition: Чарот М. Збор твораў у 2 т. Т.2. Апавяданні, п'есы. - Мінск: Маст.літ., 1958. - 202 с. -->
<!-- HEADER_FIELD FirstPublicationYear: 1923 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1958 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Мікітаў лапаць -->
<h2><a href="http://knihi.com/Michas_Carot/">Міхась Чарот</a></h2>
<h2>Мікітаў лапаць</h2>
<div style="height: 3rem"></div>
<!-- TOC_BEGIN -->
<a href="#chapter1">АКТ І</a><br/>
  <a href="#chapter2">З'ява І</a><br/>
  <a href="#chapter3">З'ява ІІ</a><br/>
  <a href="#chapter4">З'ява ІІІ</a><br/>
  <a href="#chapter5">З'ява IV</a><br/>
  <a href="#chapter6">З'ява V</a><br/>
  <a href="#chapter7">З'ява VI</a><br/>
  <a href="#chapter8">З'ява VII</a><br/>
  <a href="#chapter9">З'ява VIII</a><br/>
  <a href="#chapter10">З'ява ІХ</a><br/>
  <a href="#chapter11">З'ява Х</a><br/>
  <a href="#chapter12">З'ява ХІ</a><br/>
  <a href="#chapter13">З'ява XII</a><br/>
  <a href="#chapter14">З'ява XIII</a><br/>
  <a href="#chapter15">З'ява XIV</a><br/>
  <a href="#chapter16">З'ява XV</a><br/>
  <a href="#chapter17">З‘ява XVI</a><br/>
<a href="#chapter18">АКТ ІІ</a><br/>
  <a href="#chapter19">З'ява І</a><br/>
  <a href="#chapter20">З'ява ІІ</a><br/>
  <a href="#chapter21">З'ява ІІІ</a><br/>
  <a href="#chapter22">З'ява ІV</a><br/>
  <a href="#chapter23">З'ява V</a><br/>
  <a href="#chapter24">З'ява VI</a><br/>
  <a href="#chapter25">З'ява VIІ</a><br/>
  <a href="#chapter26">З'ява VIII</a><br/>
  <a href="#chapter27">З'ява ІХ</a><br/>
  <a href="#chapter28">З'ява Х</a><br/>
  <a href="#chapter29">З'ява ХI</a><br/>
  <a href="#chapter30">З'ява XII</a><br/>
  <a href="#chapter31">З'ява XIII</a><br/>
  <a href="#chapter32">З'ява XIV</a><br/>
  <a href="#chapter33">З'ява ХV</a><br/>
  <a href="#chapter34">З'ява XVI</a><br/>
  <a href="#chapter35">З'ява XVII</a><br/>
  <a href="#chapter36">З'ява XVIII</a><br/>
  <a href="#chapter37">З'ява XIX</a><br/>
  <a href="#chapter38">З'ява ХХ</a><br/>
<br/><br/>
<!-- TOC_END -->
<!-- BOOK_BEGIN -->
<center><i>Камедыя ў 2-х актах </i></center>
<p> </p>
<p>АСОБЫ:</p>
<p>Яўмень — селянін.</p>
<p>Грыпіна — яго жонка.</p>
<p>Зоська — іх дачка, гадоў 19.</p>
<p>Дар’я — іх суседка.</p>
<p>Саўка — яе сын, гадоў 22.</p>
<p>Мікіта.</p>
<p> </p>
<p> </p>
<h3><a id="chapter1"></a>АКТ І</h3>
<p>Двор. Абапал — хаты. За вуліцай відаць садок.</p>
<p> </p>
<p> </p>
<h4><a id="chapter2"></a>З'ява І</h4>
<center>Дар'я (адна)</center>
<p> </p>
<p>Дар'я <i>(з аўсом у прыполе і кліча курэй).</i> Цып! цып! цып! цып! Дзе ж яны падзеліся? Каб часам зноў не пайшлі несціся ў суседаву крапіву! Вось бяда з курамі! Бадай на іх каршун! Цып! цып! цып! Кур! кур! кур! Нездарма, мусіць, людзі кажуць, што суседзі нешта ведаюць, што ў іх не то свае куры нясуцца ў хаце, але і чужыя прыходзяць несціся.</p>
<p> </p>
<h4><a id="chapter3"></a>З'ява ІІ</h4>
<center>Дар’я — Грыпіна</center>
<p> </p>
<p>Грыпіна <i>(праз акно)</i>. Каб ты не ведала ні святых каляд, ні асенніх дзядоў, калі я што-небудзь гэта паганае ведаю і калі ў мяне чужыя куры нясуцца. Вось ты — дык праўда, што кожную раніцу аўсом ды ячменем прынаджваеш да сябе чужых курэй! Выдра ты! Пляткарка! Шкада святой серады, а то аблаяла б цябе, як суку!</p>
<p>Дар’я. Суседачка! Я ж на вас нічога дрэннага не кажу. Што ў вашай крапіве мае куры несліся — гэта праўда, твой мужык Яўмень не дасць маніць... Але ж я не кажу, што вы іх бралі!.. Няхай мяне пярун заб’е, калі я дарэмна на каго выдзіраю... А калі яйцы мае прападалі, мо’ іх ела ваша сучка.</p>
<p>Грыпіна. Сама ты сучка! Гадаўка! Цьфу! <i>(Плюе.) </i>Гаварыць з табой не хачу! <i>(Зачыняе акно.)</i></p>
<p> </p>
<p> </p>
<h4><a id="chapter4"></a>З'ява ІІІ</h4>
<center>Дар'я (адна)</center>
<p> </p>
<p>Дар’я. Не разумею, чаго яна да мяне чэпіцца кожны божы дзень!</p>
<p> </p>
<p> </p>
<h4><a id="chapter5"></a>З'ява IV</h4>
<center>Дар’я — Саўка</center>
<p> </p>
<p>Саўка <i>(выходзіць з хаты)</i>. Мама! Навошта вам сварыцца з суседзямі.</p>
<p>Дар’я. Мой сынок! Ці ж гэта я?! Гэта ж яна першая пачала.</p>
<p>Саўка. Яна пачынае, а вы ўзялі ды пайшлі ў хату! Што людзі кажуць, чуючы штодзень сварку на нашым дварэ?</p>
<p>Дар’я. Гэтак то гэтак... Але чаго ж яна да мяне лезе заўсёды?</p>
<p>Саўка. Няўжо ж не разумееце за што? Усё за тое.</p>
<p>Дар’я. Што дачкі не хоча за цябе аддаць? Мы ж сілком не бяром... чаго сварыцца!.. Захочаш жаніцца, дык такое дабро знойдзеш...</p>
<p>Саўка. Не кажыце гэтак, бо Зоська мяне ўсёю душою кахае... і бацька згаджаецца... вось толькі маці ніяк...</p>
<p>Дар’я. І ліханька яе бяры... Але не дажджэ яна! Я ёй такую штуку падстрою, такога вараб’я падпушчу, што яшчэ сама прыйдзе маёй ласкі прасіць... Вось пабачыш!.. Здохну я, калі ёй не аддзякую за яе сварку!.. Лахта гэта! Як пачнецца раніца— і пачынае лэхціць языком, як трапло! Сутрымаеш язык, пачакай толькі! <i>(Пайшла ў хату.)</i></p>
<p> </p>
<h4><a id="chapter6"></a>З'ява V</h4>
<center>Саўка (адзін)</center>
<p> </p>
<p>Саўка <i>(зняўшы касу са сцяны).</i> Эх, бяда з гэтымі старымі... Ніяк не паладзяцца! Не тое, дык тое. Не за курыцу, дык за яйцы, а ўсё сварацца. Ніяк іх пагадзіць няможна. Не ведаю, што даў бы, каб толькі яны жылі ў згодзе... Мо’ хутчэй Зоська была б маёю... Гэтак я яе страшэнна кахаю... Дзе ні іду, усё аб ёй думаю <i>(Уздыхае.)</i></p>
<p> </p>
<h4><a id="chapter7"></a>З'ява VI</h4>
<center>Саўка — Грыпіна</center>
<p> </p>
<p>Грыпіна <i>(уваходзіць).</i> Аб кім гэта, пане дабрадзею, думаеш?</p>
<p>Саўка. Ды вось думаю, як бы сенажаць хутчэй скончыць касіць. А цяпер пайду ў садок цялятам травы выкашу...</p>
<p>Грыпіна. Аб сенажаці думай сабе колькі хочаш, а вось аб Зосьцы кінь думаць... Не раз казала і цяпер кажу, што яна табе не пара... За такога, як ты, я яе не выдам; няхай лепш у дзеўках сядзіць... Што ў цябе ёсць? Зямлі кавалак ды хата, небам крытая!..</p>
<p>Саўка. Мне здаецца, цётачка, што лепш выйсці за беднага, калі яго кахаеш, чым за багатага, ды нялюбага...</p>
<p>Грыпіна. Што з твайго кахання: спадніцу пашыеш ці хлеб есці будзеш? Лепш богу не грашы і людзей не смяшы, хлапец!.. Шукай сабе такую, як і сам, ды жаніся, а на Зоську не спадзявайся, бо нічога не будзе... Знайшоў каго пакахаць?! <i>(Пайшла ў хату.)</i></p>
<p> </p>
<h4><a id="chapter8"></a>З'ява VII</h4>
<center>Саўка (адзін)</center>
<p> </p>
<p>Саўка. Ці я вінават, што яе кахаю... Мо’ б я і не хацеў кахаць, але сэрца!.. А што я бяднейшы за яе... і тут не вінен... Эх!.. Як гэтыя старыя не могуць зразумець нас, маладых... Няўжо ў свой час ім не прыходзілася кахацца і гэтак хварэць, як хварэю я... не... мусіць, не... бо, каб ведалі яны, як гэта цяжка... Эх! Убогасць усяму віна. Але Зоська? Яна шчыра кахае, нягледзячы, што я бедны... Бацька дакляруе нават дапамагчы! чым-колечы, а маці і гаварыць не хоча...</p>
<p> </p>
<h4><a id="chapter9"></a>З'ява VIII</h4>
<center>Саўка — Зоська</center>
<p> </p>
<p>Зоська <i>(бегучы з вуліцы).</i> Ой! вой! вой! вой! Савачка, барані мяне... <i>(Мікіта паказваецца і хаваецца.)</i></p>
<p>Саўка. Што! што такое?</p>
<p>Зоська. Вой! утамілася!.. Гэта ж той дурань гнаўся за мною!</p>
<p>Саўка. Хто? Які дурань?</p>
<p>Зоська. Які дурань! Адзін жа ў нас дурань — Мікіта!</p>
<p>Саўка <i>(смяецца)</i>. А бадай цябе! І ты яго спалохалася?</p>
<p>Зоська. Заўсёды ка мне чэпіцца, кажа — кахаю цябе, жыць без цябе не магу...</p>
<p>Саўка. Ну, значыцца, кахае...</p>
<p>Зоська <i>(злосна)</i>. Ідзі ты вон разам з ім!.. Як да нас прыходзіць, я з хаты ўцякаю альбо яго качаргою ганю вон... Ты заступіся за мяне!..</p>
<p>Саўка. Ну добра, заступлюся.</p>
<p>Зоська. А ці сёння мацеркі нашы не сварыліся?</p>
<p>Саўка. Як жа... Яшчэ як!</p>
<p>Зоська. Завошта?</p>
<p>Саўка. За курэй!.. Эх, Зоська, нешчаслівыя мы з табою. Не быць, мусіць, таму, аб чым мы так часта гутарылі!?</p>
<p>Зоська. Не сумуй, Савачка! Прыйдзе шчаслівая хвіліна — мацеркі нашыя пагодзяцца, і мы злучымся назаўсёды... А пакуль што, кахаймася і не трацьма надзеі, што і наша зорка засвеціць ясней на небе і ўзвядзе нас на адну сцежку, якой і будзем ісці з табою ўсё жыццё. <i>(У гэты час Мікіта праходзіць па вуліцы, хаваецца за вугал і слухае.)</i> Мо’ хто-небудзь пагодзіць нашых мацерак.</p>
<p>Саўка. Зоська! Я не счакаю той гадзіны!..</p>
<p>Зоська. Э-э! Счакаеш! Не памрэш! (<i>Мікіта пераходзіць за другі вугал, бліжэй.)</i> А куды ты касіць пойдзеш?</p>
<p>Саўка. Пайду ў садок, выкашу трохі, пакуль сонца не пячэ, бо тады за вашымі пчоламі няможна пыдысці...</p>
<p>Зоська. Ну, добра! Ты ідзі касіць, а я пайду табе бліноў прынясу.</p>
<p>Саўка. Што ты, Зоська!</p>
<p>Зоська. Гэта не тваё дзела!.. Калі я кажу, так і трэба. Я хутка. <i>(Пайшла ў хату).</i></p>
<p>Саўка <i>(паглядзеўшы ўслед)</i>. Ну і Зоська! Без яе мне жыцця не будзе! Эх, доля, доля! Чаму я такім радзіўся! <i>(Пайшоў у садок.)</i></p>
<p> </p>
<h4><a id="chapter10"></a>З'ява ІХ</h4>
<center>Мікіта (адзін)</center>
<p> </p>
<p>Мікіта <i>(падбягаючы пад дзверы)</i>. Ага, не злавіў! А то, дальбог, пацалаваў бы! Вось толькі лапаць развязаўся, ганяючыся за ёю. <i>(Садзіцца на лаўку і абувае.)</i> А спрытная дзяўчына, як наша цялушка!.. Толькі хвастом не махае, а бяжыць таксама, што дагнаць няможна... І чаму яна мяне не любіць? Перш казала: люблю! Нават і яблыкі ёй даваў, дык не хацела браць, кажа: лепш сам еш, я цябе шкадую... А цяпер ні прыступу, як малады конь да аглобляў. Вой дык Зоська, Зоська! <i>(Чухае патыліцу).</i> Трэба пачакаць, мо' хутка будзе бліны несці Саўку, хоць пабачу — і то лягчэй будзе. <i>(Лажыцца на лаўку.)</i> Каб толькі яна Саўку не пакахала. Але ж!.. Кажуць людзі, што мяне — значыць, мяне... <i>(Пяе.)</i> Значыць, мяне... (<i>Пяе.)</i></p>
<p> </p>
<div class="POETRY">
<p>Ай у полі жыта расце з каласамі,</p>
<p>Пакахала Мікіту яна з кутасамі.</p>
</div>
<div class="CLEAR"></div>
<p> </p>
<p>Здаецца, ідзе!.. <i>(Маўчыць. Зося з блінамі ідзе ў садок. Мікіта ўстаўшы.)</i> Пайду за кусты схавацца... Як пачне Саўка бліны есці, я знянацку як крыкну! <i>(Крычыць.)</i> Ён спужаецца і блінамі ўдавіцца, а мне Зоська застанецца... <i>(Пяе «застанецца...» і пайшоў у садок.)</i></p>
<p> </p>
<p> </p>
<h4><a id="chapter11"></a>З'ява Х</h4>
<center>Дар'я (адна)</center>
<p>Дар’я <i>(выйшла)</i>. Што гэтак сёння доўга Яўменя няма з поля... Зарабіўся!.. Трэба яму нагаварыць хоць няпраўды, каб яе трохі аддубасіў, няхай ведае, як добра слухаць няпраўду... Каб хутчэй ён толькі ехаў... Пабачым, хто перад кім паклоніцца... Паскуда гэтакая!.. Брахуха! <i>(Пайшла ў хату.)</i></p>
<p> </p>
<p> </p>
<h4><a id="chapter12"></a>З'ява ХІ</h4>
<center>Зоська (адна)</center>
<p> </p>
<p>Зоська <i>(бяжыць, баронячыся ад пчол, і раскідае бліны).</i> А няхай вас ліха! Вой! вой! У валасы ці што забіліся... Мёд смачны, але моцна кусаюцца, і бліноў не данесла Саўку, а ён будзе чакаць.<i> (Бяжыць у хату.)</i></p>
<p> </p>
<p> </p>
<h4><a id="chapter13"></a>З'ява XII</h4>
<center>Мікіта (адзін)</center>
<p> </p>
<p>Мікіта <i>(ідзе ззаду, падымае бліны і есць напяваючы).</i> Смачныя бліны! Смачныя бліны! Вось яшчэ адзін... Якія смачныя бліны пячэ Зоська. А я яшчэ не снедаў сёнека. Вось падвязло. <i>(Пяе.)</i> Смачныя бліны! Смачныя бліны! <i>(Углядаецца.)</i> Здаецца, бацька яе ідзе з поля! Трэ ўцякаць. <i>(Пяе.)</i> Смачныя бліны! <i>(Уцякае.)</i></p>
<p> </p>
<h4><a id="chapter14"></a>З'ява XIII</h4>
<center>Яўмень — Дар‘я</center>
<p> </p>
<p>Яўмень <i>(з пугаю)</i>. Во пячэ! Як у чалесніках! Трасца яму ў бок!</p>
<p>Дар’я. <i>(выйшла).</i> Дзень добры, суседзе!</p>
<p>Яўмень. Добры дзень!</p>
<p>Дар’я. Я ж кажу, што зранку пачало так пячы, каб дождж, часамі, не пайшоў. І замарыліся, відаць!</p>
<p>Яўмень. А ўжо ж замарыўся, трасца яму ў бок! Хлапца не наняў, самому прыходзіцца і за сахой, і за бараной, і за канём, і за ўсякаю паветраю цягацца, трасца яму ў бок! Ніколі ў хаце не бываем.</p>
<p>Дар'я. А гэта і дрэнна, што ў хаце не бываеце!</p>
<p>Яўмень. А хто ж кажа, што добра? Ведама — дрэнна, трасца яму ў бок!</p>
<p>Дар’я. Я ж кажу, што чалавек за працаю ніколі ў хаце не бывае, а людзі чорт ведае што гавораць.</p>
<p>Яўмень. Што ж яны гавораць, трасца ім ў бок? Што я гультай?</p>
<p>Дар'я. Ды не... Але лепш аб гэтым не казаць.</p>
<p>Яўмень. Што ж такое?</p>
<p>Дар’я. Кажу, лепш не казаць!</p>
<p>Яўмень. Зацікавіла, трасца яму ў бок, і казаць не хочаш! Кажы, я злавацца не буду...</p>
<p>Дар’я. Баюся казаць, каб дрэннага чаго не выйшла... Мо’ гэта ‘шчэ і няпраўда!</p>
<p>Яўмень. Ну дык кажы, трасца табе ў бок!</p>
<p>Дар’я. Ну, калі так прыстаеш, то не гневайся і слухай. Кажуць людзі—мо’ ‘шчэ гэта і няпраўда — што як сам бываеш у полі, працуеш, то да жонкі госці ходзяць... частуюцца...</p>
<p>Яўмень. Трасца табе ў бок, ад каго ты чула?</p>
<p>Дар’я. Гэта я табе не скажу, але ’шчэ раз кажу, што можа ўсе маняць. Пакуль сам не пераканаешся, маўчы лепш: мала што людзі кажуць!</p>
<p>Яўмень. Я буду маўчаць, трасца ёй у бок! Яна тут п’янствуе ды ’шчэ што вырабляе! Я бачу, што апошнія дні асою ў вочы пачала кідацца! Вось гэтым пугаўішчам пацягну разоў колькі, дык не захоча мяне больш ашукваць, трасца ёй у бок! Бачыў ты яе?! <i>(Пайшоў за здверы.)</i></p>
<p> </p>
<h4><a id="chapter15"></a>З'ява XIV</h4>
<center>Дар'я (адна)</center>
<p> </p>
<p>Дар’я. Вось і ўдалося! Няхай жа ведае, як няпраўду казаць. Мо’трохі памякчэе, а то не прыступіцца. Ён ёй пакажа: Яўменя я добра ведаю. (<i>Слухае.)</i></p>
<p>Яўмень <i>(чуваць за дзвярыма)</i>. Што? Трасца табе ў бок.</p>
<p>Дар'я. Дастанецца ёй за курэй! Пугаўё добрае маё! Будзе ведаць, як з суседзямі трэба жыць. <i>(Пайшла ў хату.)</i></p>
<p> </p>
<p> </p>
<h4><a id="chapter16"></a>З'ява XV</h4>
<center>Мікіта (адзін)</center>
<p> </p>
<p>Мікіта. Няма нікога. <i>(Аглядаецца.)</i> Жадаў, каб Саўка бліном падавіўся, ажно сам чуць не ўдавіўся ўцякаючы! Але бліны смачныя... Трэ’ ’шчэ паляжаць, мо’ вынесе болей. <i>(Лажыцца на лаўку і пяе.)</i> Вынесі, Зоська, бліноў яшчэ болей! У садку цябе Саўка чакае... <i>(Смяецца.)</i></p>
<p>Яўмень <i>(чуваць у хаце крык)</i>. Гэта падзяка за маю шчырую працу?! Вон з хаты!</p>
<p>Мікіта. Вой! Дзе мне дзявацца! А мо' не ўбачыць! <i>(Выцягнуўся на ўсю лаўку)</i>.</p>
<p>Яўмень. Каб і нага не была тут! Вон, трасца табе ў бок!</p>
<p>Мікіта <i>(кідаецца з лаўкі і лезе пад лаўку)</i>. Вось тут! Можа, не знойдуць. Чаго гэта Яўмень расхадзіўся?! <i>(Пяе.)</i> Вынесі, Зоська, бліноў яшчэ болей. У садку Саўка чакае. <i>(Далей хаваецца.)</i></p>
<p> </p>
<p> </p>
<h4><a id="chapter17"></a>З‘ява XVI</h4>
<center>Яўмень — Грыпіна — Зоська — Мікіта</center>
<p> </p>
<p>Грыпіна <i>(бяжыць, за ёю Яўмень з пугаю, за ім Зоська ).</i></p>
<p>Яўмень. Сорам на свет паказацца будзе!</p>
<p>Грыпіна. Яўменька, даражэнькі, паслухай!</p>
<p>Зоська. Татачка, гэта — няпраўда! <i>(Дар'я пазірае ў акно, смяецца.)</i></p>
<p>Яўмень. Я табе пакажу, як здзекі з мяне строіць, трасца табе ў бок! Вон з двара, каб вочы мае не бачылі, калі ты гэтакая!</p>
<p>Грыпіна. Слухай жа, дурны!</p>
<p>Яўмень. Слухаць не хачу! Я вось табе выведу твой розум, трасца табе ў бок!</p>
<p>Грыпіна. Не баюся я цябе, дурань! Дурань! <i>(Бяжыць пад лаўку.)</i></p>
<p>Яўмень. Дык ты вось як, трасца табе ў бок! <i>(Сцёбае раз пугаю па лаўцы.)</i></p>
<p>Зоська. Ай, татачка!</p>
<p>Мікіта. Вой! вой! вой! Залавіў па пальцы! <i>(Ліжа палец.)</i></p>
<p>Грыпіна. Ну, бі болей, бі болей.</p>
<p>Яўмень. Трасца табе ў бок! <i>(Хвошча па лаўцы.)</i></p>
<p>Зоська <i>(крычыць)</i>. Ай, татачка, не біце!</p>
<p>Грыпіна. А-я-яй! а-я-й!</p>
<p>Мікіта <i>(крычыць пад лаўкай)</i>. Вой! вой! вой! Ратуйце! <i>(Кідаецца Яўменю пад ногі, збівае з ног і ўцякае.)</i></p>
<p>Яўмень <i>(валячыся, крычыць).</i> Трасца табе ў бок! <i>(Мікіта паўзе.)</i></p>
<p> </p>
<center><i>Заслона.</i></center>
<p> </p>
<p> </p>
<h3><a id="chapter18"></a>АКТ ІІ</h3>
<center>Тая самая дэкарацыя. На лаўцы сядзяць і гутараць Грыпіна</center>
<center>і Дар’я.</center>
<p> </p>
<h4><a id="chapter19"></a>З'ява І</h4>
<center>Грыпіна — Дар'я</center>
<p> </p>
<p>Грыпіна. Не хачу клясціся святою нядзелькаю! Самі бачыце, што дарэмна на мяне наваліўся... І гэтак збіў, што яшчэ не магу да плячэй дакрануцца... Каб я калі каму што якое,— ніколі нікому нічога! А каб я калі каму што якое, дык што там такое! Ды ці ж бы вы, суседачка, не бачылі, па суседству жывучы, каб хто да мяне хадзіў. Але ўсё благія языкі...</p>
<p>Дар’я. Я ж кажу — языкі!.. Але... але... Сёння спаткалася з Яўменем і ўчора нават казала яму, што не слухай людзей, бо людзі — чэрці, так і мяркуюць, каб звесці каго-небудзь.</p>
<p>Грыпіна. Дзякую, дзякую табе... Я бачу, што ён памякчэў крыху, мусіць, ад таго, што вы яму гаварылі аба мне...</p>
<p>Дар'я. Я ж кажу... Гаварыла не верыць усякай брыдзе!</p>
<p>Грыпіна. Ён увесь час цяпер сходзіць з дому, а потым раптам з’яўляецца, каб каго застаць... Бачыце вы самі, ці ж я даслужыла гэтага, каб цікаваць... І цяпер кудысь выйшаў з дому. Ох, божа, божа!</p>
<p>Дар'я. Я ж кажу, што зрабіць! Пацікуе, пацікуе, нікога не ўбачыць, дасць веры, што мана ўсё... 'Шчэ перапросіць... Я яму ўжо казала, каб хутчэй перапрасіў вас, бо ўсё, што ён чуў — выдзірка людская.</p>
<p>Грыпіна. Ён то перапросіць, але сінякі, што парабіў пугаю, ад гэтага не загояцца.</p>
<p>Дар'я. Я ж кажу, трэба цярпець...</p>
<p>Грыпіна. Ды ўжо ж буду цярпець... Няхай таму бог аддасць, праз каго ён біў мяне...</p>
<p>Дар’я. Я ж кажу, і клясці не трэба — загояцца...</p>
<p>Грыпіна (устае). Эх, эх! А дзе ж ваш Саўка?</p>
<p>Дар'я. У хаце сядзіць.</p>
<p>Грыпіна. І Зоська адна ў хаце. Чаму ж ён не прыйдзе да яе пабавіцца... Які ж з яго хлапец... Ідзіце, кажыце, кажыце, няхай ідзе да яе... А вам дзякуй, што хоць вы майго дурня ўгаворваеце... Ён вам дае веры... Ды пайду і я ў хату... <i>(Пайшла.)</i></p>
<p> </p>
<p> </p>
<h4><a id="chapter20"></a>З'ява ІІ</h4>
<center>Дар’я (адна)</center>
<p> </p>
<p>Дар’я (ідучы ў хату). Ну вось і ўдалося! Бач якая мяккая стала, хоць к хвораму месцу кладзі. А то нос вышэй коміна насіла! Ага! Як у бяду ўпадзеш, Кузьму бацькам назавеш. Толькі хутчэй бы зусім іх згодзіць, мо’ б тады і Зоська з Саўкам пабраліся... А то ўсё хванабэрыю нейкую строіла, але вось за гэту хванабэрыю чухай цяпер плечы. <i>(Пайшла.)</i></p>
<p> </p>
<p> </p>
<h4><a id="chapter21"></a>З'ява ІІІ</h4>
<center>Мікіта (адзін)</center>
<p> </p>
<p>Мікіта <i>(праходзячы па вуліцы, пяе і пазірае ў двор)</i>.</p>
<p> </p>
<div class="POETRY">
<p>На вуліцы тупанец,</p>
<p>Дзеўка, не шатайся:</p>
<p>Хлапец зловіць, пацалуе, —</p>
<p>Нікому не жалься! <i>(Пайшоў.)</i></p>
</div>
<div class="CLEAR"></div>
<p> </p>
<p> </p>
<p> </p>
<h4><a id="chapter22"></a>З'ява ІV</h4>
<center>Зоська (адна)</center>
<p> </p>
<p>Зоська <i>(праз акно).</i> Эх, як хораша на дварэ! Хлопцы і дзяўчаты на сяле гуляюць, а мне так сумна, што гэта нядзелька здаецца буднім днём. І Саўка таксама сумненькі. I хто нам дапаможа ў нашым каханні, хто паможа злучыцца назаўсёды?</p>
<p> </p>
<p> </p>
<h4><a id="chapter23"></a>З'ява V</h4>
<center>Саўка — Зоська</center>
<p> </p>
<p>Саўка <i>(выходзіць з хаты)</i>. У свята ’шчэ горш на сэрцы робіцца. У будні дзень працуеш, дык аб усім забываешся.</p>
<p>Зоська. Саўка!..</p>
<p>Саўка. Чаго? Ага! Я і не бачу!</p>
<p>Зоська. Куды ты сабраўся?</p>
<p>Саўка. Пайду разнясу жуду. Пагляджу, як гуляюць хлопцы ды дзяўчаты! Мо’ пойдзем разам! Ах... я і забыўся, што твая маці ў хаце... Я буду там, дзе гуляюць!</p>
<p>Зоська. Не, даражэнькі, я не пайду, бо тата вернецца. Баюся, зноў каб не біліся з мамаю.</p>
<p>Саўка. Паб’юцца і пагодзяцца. Ну, я пайшоў... А вечарам...</p>
<p>Зоська. Вечарам я буду... Я толькі чакаю вечара!.. Толькі не пазніся! Памятай!</p>
<p>Саўка. Не. Ніколі не спазнюся! Бо, дзе шчасце чалавека чакае, і, ведаючы аб гэтым, хто стане марудзіць... Ну, бывай! <i>(Пайшоў.)</i></p>
<p> </p>
<h4><a id="chapter24"></a>З'ява VI</h4>
<center>Зоська (адна)</center>
<p> </p>
<p>Зоська. Бывай! Бывай, мой саколік! Гуляй і за мяне, а я ... я застануся ў хаце і буду чакаць вечара! Ох! Хутчэй бы сонейка хавалася і зоркі на небе ўбачыць. Не... не так хутка! ’Шчэ рана. Эх, эх! <i>(Хаваецца.)</i></p>
<p> </p>
<p> </p>
<h4><a id="chapter25"></a>З'ява VIІ</h4>
<center>Мікіта (адзін)</center>
<p> </p>
<p>Мікіта (<i>ідучы</i>). Хлапец зловіць, пацалуе — нікому не жалься. Ну, пайшоў Саўка на ігрышча, значыць, смела можна ісці гуляць да Зоські... Ды трэба занесці ёй яблыкаў. <i>(Вымае з-за пазухі.) </i>Аж папацелі, увесь дзень за пазухай лежачы... Толькі каб не даць кіслага, а то, як учора, шпурне мне ў галаву. (<i>Кусае</i>.) Вой, кіслы! Пэўна, дзічка папалася! (<i>Плюе</i>.) Як палын пячэ! (<i>Кусае</i>.) Гэты лепшы! <i>(Кусае.) </i>А вось гэты, як цукар! Ну, гэты я дам ёй. <i>(‘Шчэ разы два кусае, кладзе за пазуху і ідзе ў хату.)</i></p>
<p> </p>
<p> </p>
<h4><a id="chapter26"></a>З'ява VIII</h4>
<center>Дар'я</center>
<p> </p>
<p>Дар’я (<i>выйшла</i>). Саўка! А, Саўка! Дзе ж гэта ён дзеўся? Няўжо да Яўменевых пайшоў! Палуднаваць забыўся хлапец! А бадай цябе! <i>(Пайшла ў хату.)</i></p>
<p> </p>
<p> </p>
<h4><a id="chapter27"></a>З'ява ІХ</h4>
<center>Зоська — Мікіта</center>
<p> </p>
<p>Зоська <i>(у хаце).</i> А то як скажу Саўку! Што? Вось гэтай чапялою!</p>
<p>Мікіта!. Вой, вой, вой! <i>(Выбягае, але абора ўчапілася ў дзверы, ён падае.)</i> Стой, стой, абора ўчапілася! <i>(Зрывае лапаць і ўцякае. Здалёку.)</i> Пайду Саўку скажу, што не хоча цалавацца. Ай-яй-яй! Бацька ідзе! Уцякаю!</p>
<p> </p>
<p> </p>
<h4><a id="chapter28"></a>З'ява Х</h4>
<center>Яўмень (адзін)</center>
<p> </p>
<p>Яўмень. Ага!. Трасца яму ў бок! Не ўгледзеў толькі, хто паляцеў з двара! Значыцца, не абмыліўся! Значыцца, мая жонка, трасца ёй у бок!.. А гэта што? І лапця забыўся, як спужаўся! (<i>Падымае</i>.) Аборку ўшчаміў, каб ты сабе галаву ўшчаміў у плот, трасца табе ў бок! Я ёй пакажу гэты лапаць! <i>(Пайшоў у хату.)</i></p>
<p> </p>
<p> </p>
<h4><a id="chapter29"></a>З'ява ХI</h4>
<center>Мікіта (адзін)</center>
<p> </p>
<p>Мікіта <i>(выбягае на двор)</i>. Куды ж гэта ён дзеўся? Так напалохала, што згубіў лапаць і не ведаю дзе... Вось бяда! Штодзень новыя лапці пляці; гэтак хутка рву, а тут яшчэ губляць пачаў. Не відаць!.. <i>(Пайшоў па вуліцы.)</i></p>
<p> </p>
<p> </p>
<h4><a id="chapter30"></a>З'ява XII</h4>
<center>Яўмень (адзін)</center>
<p> </p>
<p>Яўмень <i>(выйшаў з хаты)</i>. А трасца табе ў бок! Цяпер не вывернешся!.. <i>(Пад акно.)</i> Суседка! А, суседка! Калі ласка, на хвілінку выйдзі на двор, трасца табе ў бок!</p>
<p> </p>
<p> </p>
<h4><a id="chapter31"></a>З'ява XIII</h4>
<center>Дар'я — Яўмень</center>
<p> </p>
<p>Дар’я. А што маеце казаць, суседзе!</p>
<p>Яўмень. Скажы мне, трасца табе ў бок, чый гэта лапаць?! А?</p>
<p>Дар'я. Скуль я магу ведаць, пане суседзе!</p>
<p>Яўмень. Не! Ты ведаеш, але казаць не хочаш! Вы ўсе ў адну дудку іграеце, трасца вам у бок!</p>
<p>Дар’я. А дзе вы яго ўзялі, пане суседзе?</p>
<p>Яўмень. Дзе ўзяў? Вось тут, на дварэ!</p>
<p>Дар'я. Мо’ дзеці чые прынеслі. Я ж кажу...</p>
<p>Яўмень. Дзеці, дзеці! Вось я ёй пакажу — дзеці! Значыцца, і ты за яе,— чорт за чорта! А ’шчэ хацела, каб дачку аддаў за сына, трасца табе ў бок! А праўды казаць не хочаш!</p>
<p>Дар’я. Ды кіньце вы, суседзе! Людзі нагаварылі, вы і веры далі. <i>(Пайшла ў хату.)</i></p>
<p> </p>
<p> </p>
<h4><a id="chapter32"></a>З'ява XIV</h4>
<center>Яўмень (адзін)</center>
<p> </p>
<p>Яўмень. Я не кіну, пакуль не буду ведаць, чый гэта лапаць. А тады... тады... трасца яму ў бок! <i>(На вуліцы бегае Мікіта, шукае лапця, размахвае рукамі.)</i></p>
<p> </p>
<p> </p>
<h4><a id="chapter33"></a>З'ява ХV</h4>
<center>Яўмень — Мікіта</center>
<p> </p>
<p>Яўмень. Мікіта!</p>
<p>Мікіта. Чаго?</p>
<p>Яўмень. Ты не бачыў?</p>
<p>Мікіта. Каго?</p>
<p>Яўмень. Хто з двара бег?</p>
<p>Мікіта. Чаго?</p>
<p>Яўмень. Хто з двара бег?</p>
<p>Мікіта. Чаго? (<i>Плюе</i>.)</p>
<p>Яўмень. Цьфу! дурніца, трасца табе ў бок, я пытаю...</p>
<p>Мікіта. Чаго?</p>
<p>Яўмень. Ты не бачыў?</p>
<p>Мікіта. Каго?</p>
<p>Я ўмець. Хто з двара бег?</p>
<p>Мікіта. Чаго?</p>
<p>Яўмень. Цьфу! <i>(Мікіта плюе.</i>) Трасца табе ў бок! (<i>Пайшоў</i>.)</p>
<p> </p>
<h4><a id="chapter34"></a>З'ява XVI</h4>
<center>Мікіта (адзін)</center>
<p> </p>
<p>Мікіта. І крычыць і плёвае. Ці не адурнеў ён? Нічога не разумею!.. І што гэта будзе? Што я бацьку скажу, дзе ён дзеўся? А мо’ я яго дома забыўся?.. Не, здаецца, быў; трэба шукаць. <i>(Пайшоў.)</i></p>
<p> </p>
<h4><a id="chapter35"></a>З'ява XVII</h4>
<center>Яўмень — Зоська — Грыпіна</center>
<p> </p>
<p>Яўмень. Трасца табе ў бок! Я ж пытаю, хто ў цябе быў? Я пытаю, чый гэта лапаць?..</p>
<p>Зоська. Скуль жа мама ведае, чый гэта лапаць. Можа, свінні прыцягнулі на двор.</p>
<p>Яўмень. Мо’ скажаш — вароны прынеслі!.. Не, я ўсё разумею! Далей гэтак не будзе! Я хутка за цябе вазьмуся. <i>(Суне лапцем жонцы пад нос.)</i> Кажы хутчэй, чый гэта лапаць?</p>
<p>Грыпіна. Адчапіся! Здзяцінеў, ці што? Знайшоў недзе атопак, ды каб я ведала, чый ён! Скуль жа мне ведаць?</p>
<p>Яўмень. Вось як вазьму аборамі сцягаць, дык будзеце ведаць, трасца вам у бок!</p>
<p>Зоська! Ізноў, тата, пачынаеце? Святы дзень — усе людзі на вуліцы смяяцца будуць!</p>
<p>Яўмень. Няхай смяюцца! Няхай ведаюць, якую Яўмень жонку мае, той Яўмень, які на ўсёй вёсцы лепшым гаспадаром лічыцца.</p>
<p> </p>
<h4><a id="chapter36"></a>З'ява XVIII</h4>
<center>Яўмень — Зоська — Грыпіна — Дар’я</center>
<p> </p>
<p>Дар’я (<i>увайшоўшы</i>). Няўжо ж аб тым!.. Суседзе даражэнькі!</p>
<p>Грыпіна. Вось бачыш, мая міленькая, знайшоў на вуліцы лапаць і хоча, каб я згадала, чый ён... Звар’яцеў ці што чалавек?</p>
<p>Яўмень. Не на вуліцы, а на дварэ, трасца табе ў бок!</p>
<p>Зоська. Кіньце вы яго, тата! Няхай ён згарыць!..</p>
<p>Яўмень. Я не кіну, пакуль не даведаюся, чый ён!..</p>
<p>Дар’я. Кажу, што дзеці тут пясок у ім вазілі, сама бачыла.</p>
<p>Грыпіна. Ну, вось, пясок вазілі...</p>
<p>Яўмень. Каб цябе на могілкі вывезлі! Ты яшчэ будзеш зубы загаворваць! Я цябе пытаю, чый гэта лапаць?</p>
<p> </p>
<h4><a id="chapter37"></a>З'ява XIX</h4>
<center>Тыя ж — Мікіта</center>
<p> </p>
<p>Мікіта <i>(бегучы)</i>. А дзядзечка, аддайце лапаць мой, а то тата сварыцца будзе на мяне!</p>
<p>Яўмень. Які лапаць, трасца табе ў бок?</p>
<p>Мікіта. Ды мой! Я ўцякаў ад вас і ўшчаміў абору ў дзверы, дык лапаць адарваўся!..</p>
<p>Яўмень <i>(кідае лапаць</i>). Цьфу! Трасца табе ў бок! Што ж ты раней не казаў, як я ў цябе пытаў?</p>
<p>Мікіта <i>(падымаючы лапаць)</i>. А дзякуй вам! А я думаў, што згінуў.</p>
<p>Грыпіна. Ага! Ці я не казала! Каб табе столькі дзён хварэць, колькі ты мне сінякоў дарэмна пасадзіў на плячах пугаю! Бачылі, якая праўда!?.</p>
<p>Дар’я. Я ж кажу, суседзе, людзей не слухай!</p>
<p>Грыпіна. Вось як вазьму гэты лапаць, дык усю морду вытаўку. (<i>Бярэ лапаць.)</i></p>
<p>Мікіта <i>(не даючы)</i>. Ой-ёй! Я не дам, я не дам паскудзіць лапця!</p>
<p>Грыпіна <i>(да Яўменя)</i>. Прасі прабачэння!</p>
<p>Дар’я. Але, суседзе, трэба перапрасіць жонку! Мала што прыйдзецца. Лепш згодна жыць.</p>
<p>Яўмень. Ну, прабачай, трасца табе ў бок! Я абмыліўся — людзей паслухаў... Болей гэтага не будзе... І вы, суседка, прабачайце: здаецца, з гарачкі сёння і вас трохі аблаяў,— мне здавалася...</p>
<p>Грыпіна. Здавалася!.. Няхай табе не здаецца, дурной авечцы... Здавалася!</p>
<p>Дар’я. Ды нічога... Я ж кажу, я прабачаю...</p>
<p>Зоська. Вось, дзякуй табе, Мікітка, што ты прызнаўся да лапця, а невядома, што было б...</p>
<p>Мікіта. Прызнаўся! Каб да свайго лапця ды не прызнацца! Хто мне спляце, акром бацькі!</p>
<p>Дар’я. А лепш за ўсё — гэта з суседзямі жыць у згодзе. Яны заўсёды праўду скажуць!.. Ці ж не бачаць, што робіцца на адным дварэ... <i>(Чуваць спеў хлопцаў і дзяўчат.)</i></p>
<p>Зоська. Пэўна, Саўка вяртаецца! А мо’ б у гэту шчаслівую гадзіну на ўсё мама згадзілася?.. <i>(Ідзе на вуліцу, за ёй Мікіта.)</i></p>
<p>Грыпіна. Ды мы, здаецца, ніколі не сварымся, хіба вось ён...</p>
<p>Яўмень. Што ён? Што ён, трасца табе ў бок?</p>
<p>Дар’я. І дзеткі нашы жывуць у згодзе паміж сабою!.. Мой Саўка колькі разоў хацеў, але не адважыўся ў вас запытацца.</p>
<p>Яўмень. Ды што там пытацца, калі Зоська згодна...</p>
<p>Грыпіна. Ці ж у нас аб гэтым пытаць? Самі няхай згаворацца!</p>
<p>Зоська. Мамачка! Даражэнькая! Даўно аб гэтым хацела вас запытацца.</p>
<p>Грыпіна. Дачушка! Або я перашкаджаю? Няхай бог дае ўсяго найлепшага...</p>
<p>Дар’я (<i>убок)</i>. Вось і памагло тое зелле! Мікіта, пазаві ідзі Саўку.</p>
<p>Мікіта. Вось ён тут ужо! Ідзе з хлопцамі.</p>
<p>Зоська <i>(з радасцю)</i>. Саўка!.. Хутчэй, хутчэй!</p>
<p> </p>
<p> </p>
<h4><a id="chapter38"></a>З'ява ХХ</h4>
<center>Тыя ж.</center>
<center>Убягае Саўка. Услед за ім хлопцы і дзяўчаты.</center>
<p> </p>
<p>Саўка (<i>да Зоські)</i>. Чаго табе?</p>
<p>Зоська. Не пытай чаго, а вось цалуй руку тату і маме!</p>
<p>Саўка. Навошта!</p>
<p>Зоська. Не пытай, а цалуй, калі кажу! Ды Мікіту «дзякуй» скажы, хутчэй — яго лапцю; ён пагадзіў бацькоў, а яны згадзіліся, каб мы жаніліся...</p>
<p>Саўка. Няўжо? <i>(Цалуе руку.)</i> Дзякую!. Большага шчасця я мець не хачу! Дзякую!</p>
<p>Яўмень. Жаніся з Зоськай, а як мы, старыя, памром, прыары зямлю сваю' да нашай ды жывіце з богам, трасца вам у бок!</p>
<p>Жонка. Няхай вас бог благаслаўляе. <i>(Мікіта стаіць з лапцем і робіць міну.)</i></p>
<p>Саўка. Але цікава, як Мікітаў лапаць дапамог мне жаніцца з Зоськай?</p>
<p>Дзяўчына. Мікіта! Абувай лапаць! Зараз скакаць будзеш. Зоська замуж ідзе за Саўку!</p>
<p>Мікіта. Замуж! За Саўку! Вой! Вой! Вой!</p>
<p>Зоська. Ну, Мікіта, і ты паскачаш на вяселлі. Бо каб гэта не твой лапаць, мо' б ’шчэ не скора яно было б. <i>(Смяецца.)</i></p>
<p>Мікіта. А мо’ гэта не мой лапаць? <i>(Углядаецца.)</i></p>
<p>Дзяўчына. Ну, хутчэй абувай, чуеш! Скакаць пойдзеш!</p>
<p>Мікіта. З табой?</p>
<p>Дзяўчына. Ну, а што ж? Са мною! Ох ты, дурніла! Яшчэ падзякуй, што бяру!</p>
<p>Мікіта. Бярэш?! Буду абувацца. <i>(Садзіцца і абувае.)</i></p>
<p>Яўмень. Трасца вам у бок, праспявайце што-небудзь ды паскачыце!</p>
<p>Дар'я. Але, дзяўчаткі! <i>(Пяюць вясельную.)</i></p>
<p>Усе. А цяпер паскачам!</p>
<p>Дзяўчына. Хутчэй, Мікіта!</p>
<p>Мікіта. Абору завяжу!</p>
<p>Яўмень. Мо’ і мы, свацця, тупнем, трасца ім у бок?</p>
<p>Дар’я. А чаму ж не!</p>
<p>Хлапец. А я з вамі, цётачка, каб зайздросна не было, што ўсе скачуць.</p>
<p>Грыпіна. Дый даўно я ўжо не скакала.</p>
<p>Мікіта. А цяпер і я тупну! Вось гэтым лапцем, што Зоську ажаніў! Пойдзем, Аўгіня, ды тупнем, каб чорту моташна стала!</p>
<p> </p>
<center>(Усе напяваюць і пачынаюць скакаць.)</center>
<p> </p>
<center><i>Заслона</i>.</center>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>