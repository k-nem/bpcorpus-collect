<div class="container">
<div class="book-utils">
<div id="qrcode"></div>
<a href="/Michas_Carot/Na_pasiekach.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхась Чарот -->
<!-- HEADER_FIELD CreationYear: 1922 -->
<!-- HEADER_FIELD Edition: Чарот М. Збор твораў у 2 т. Т.2. Апавяданні, п'есы. - Мінск: Маст.літ., 1958. - 202 с. -->
<!-- HEADER_FIELD FirstPublicationYear: 1922 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1958 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: На пасеках -->
<h2><a href="http://knihi.com/Michas_Carot/">Міхась Чарот</a></h2>
<h2>На пасеках</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>У маёнтку пана Манішэўскага жыццё ішло звычайнымі крокамі...</p>
<p>Пан, аддаўшы загад аканому, ехаў з паняю баляваць у бліжэйшы маёнтак, аканом ганяў да працы парабкоў, парабкі бурчалі пад нос і запускалі моцныя слоўцы і на пана і на аканома...</p>
<p>Толькі вось у адзін дзень, вечарам, пан, не паспеўшы выскачыць з брычкі, паклікаў да сябе аканома і сказаў:</p>
<p>— Вайною пахне... Ты, Францішак, чым найхутчэй павінен мне прадаць Пасекі... Чуеш? Заўтра ж дай ведаць мужыкам аколічных вёсак, хай прыходзяць да мяне...</p>
<p>— Ну, а як жа, шаноўны пане, калі сячанскія мужыкі зноў перашкодзяць... іх жа сервітут...</p>
<p>— Ат! Я ім паабяцаю ў іншым месцы, а пакуль што мне ёсць рахунак прадаваць Пасекі... З гэтым трэба паспяшацца, бо... пахне і вельмі пахне вайною... Ну, дык ты іх пастарайся ўгаварыць, а ў нядзелю ў мяне будзе адвакат, я з ім параджуся наконта сервітуту...</p>
<p>Пан пайшоў да пакояў, а аканом зараз жа сеў на каня і паскакаў у Сячанку, якая знаходзілася вярсты за тры ад маёнтка... Сяляне якраз вярталіся з поля... Аканом заехаў да старасты і растлумачыў таму, у чым тут справа, прасіў старасту, які лічыўся ў вёсцы самым разумным чалавекам, угаварыць мужыкоў адкупіць зразу ўсю Пасеку...</p>
<p>Праз паўгадзіны каля стараставага двара сабралася амаль не ўся вёска.</p>
<p>— Нешта нядобрае чуе пан, калі Пасекі задумаў прадаваць...</p>
<p>— Ды проста,— адказаў аканом,— хоча чым-небудзь здаволіць сваіх суседзяў-сялян... Вось чаму яму і пажадана, каб усе Пасекі былі адкуплены вамі...</p>
<p>— О, які пан стаў добры,— вырвалася ў Андрэя Драчуна,— і аб нас, мужыках, стаў клапаціцца... Не, тут, мужчыны, нешта не тое...</p>
<p>— А каму ж, калі не пану, аб вас клапаціцца?</p>
<p>— А калі так,— загукаў Марцін Краўчонак,— дык няхай аддасць нам наша — сервітут няхай аддасць...</p>
<p>Усе сяляне голасна загаманілі...</p>
<p>— Але, але! — пачалі раздавацца галасы...</p>
<p>— У нас і даная ёсць, колькі нам належыць ад Манішэўскага... Яшчэ бацька яго павінен быў павялічыць нашы надзелы, а тут сын задумаў за нашу зямлю грошы з нас дзерці... Не дамо, мужчыны, прадаваць Пасекі?.. А не, то няхай у Падгацці аддасць нашу частку ды сенажаці ў Прылуках выдзеліць...</p>
<p>— Не дамо!..— загукалі ўсе ў адзін голас...</p>
<p>Аканом пабачыў, што ні аб чым не дагаворышся, сеў на каня ды гайда да маёнтка. А сяляне яшчэ доўга гаманілі паміж сабою, радзіліся, як быць, і парашылі, што не толькі самім не купляць, а і другім мужыкам не дазволіць купляць на Пасеках зямлю, пакуль пан не разлічыцца за сервітут...</p>
<p>Аканом, як трэ’ было і чакаць, аб усім далажыў пану... Пан доўга маўчаў, кусаў кончыкі вусоў, нарэшце закрычаў:</p>
<p>— Ну, гэта яшчэ пабачыма! Яны зноў хочуць, каб я ўспомніў ім пяты год... Мяцежнікі! А ты, Францішак, стары, але дурны... Колькі з мужыкамі жывеш, а не ўмееш да іх падысці як след... Не ведаеш, з кім справу маеш... А яшчэ шляхецкая кроў у жылах цячэ... Ідзі!..</p>
<p>Аканом выскачыў куляю з пакояў, а пан закурыў цыгару, сеў у крэсла і пачаў думаць...</p>
<p>— Гм... Вайна! Гэта нічога... Але як што іншае?..</p>
<p>У галаве зароіліся палахлівыя думкі... Не п’ючы вячэрняй гарбаты, ён заснуў.</p>
<p>Да нядзелі ў маёнтак не паказаўся ні адзін ваколічны мужык...</p>
<p>— Тут нешта нядобрае,— прагаварыў пан,— раней пішчом лезлі, каб прадаў ці зямлі ці лесу, а то сам наказаў, і ніхто не ідзе...</p>
<p>Зараз жа загадаў запрэгчы брычку і разам з аканомам паехаў у Сячанку...</p>
<p>Хлопцы і дзяўчаты гулялі прыбранымі... Каля кожных варот стаяла па некалькі мужчын... Шмат хто пакланіўся пану, які на стаенным жарабцы пракаціў па вёсцы да старасты...</p>
<p>— Пасекі прывёз прадаваць,— смяяліся мужчыны... Каля стараставых варот сабралася вялікая грамада. Пан выйшаў ад старасты, а за ім аканом і стараста...</p>
<p>— Ну, што, мужчыны?</p>
<p>— Нічога, пане, жывем памаленьку,— адказаў Марцін Краўчонак,— толькі вось пан скрыўдзіць надумаў...</p>
<p>— Што ты, Марцін? Як і чым?</p>
<p>— Ды Пасекі пан, здаецца, мае замеры прадаць, а гэта ж нашы надзелы...</p>
<p>— У сервітуце, значыцца,— падхапілі сяляне...</p>
<p>— Вы што? Звар’яцелі? Вашы Пасекі?..</p>
<p>— Ды гэтак жа і ў данай паказвае... Яшчэ ваш нябожчык бацька павінен быў...</p>
<p>— Ну, гэта глупства мне гародзіце... Няхай вам нябожчык і дае... Вось хочаце, дык купляйце... Для вас я таней прадам... Зямля добрая, вось толькі пні павыдзіраць...</p>
<p>Андрэй Драчун не мог далей маўчаць...</p>
<p>— Што гэта пан надумаў?</p>
<p>— Як што? Пасекі прадаць...</p>
<p>— Хто ж іх у пана купіць?</p>
<p>— Не купіце вы, купіць нехта іншы...</p>
<p>— Па-першаму,— пачаў Драчун,— яны клінам уразаюцца ў нашы палосы, дык хто гэта туды палезе, а па-другому— мы не дазволім, каб хто і хацеў купіць... Пан, пэўна, жартуе?!</p>
<p>— Як гэта не дазволім? Што? Вы зноў бунтаваць? Будзеце ўсе там, дзе сядзіць Бутрым, калі вы мне слова пікнеце... Даю вам два тыдні тэрміну... Падумайце і купіце, а не — дык!..</p>
<p>— Ну, гэта яшчэ пабачым,— прашаптаў Андрэй Драчун.— А палохаць нас не вельмі...</p>
<p>Брычка зноў пасакатала, уздымаючы хмару пылу... Мужыкі ўсе маўчалі... Усе перанесліся ў мінулае, калі ў пятым годзе іх, па ласцы гэтага самага пана, «хрысцілі» бізунамі казакі за тое, што збунтаваліся і не пайшлі бульбу выбіраць за залатоўку ў дзень...</p>
<p>— Глядзі ты яго, пузаты чорт, успамінае пра Бутрыма,— першы загаварыў Драчун, якому Бутрым прыходзіўся блізкім сваяком,— знойдзецца на тваю галаву яшчэ не адзін Бутрым! Я сам табе першы жывот гэты тоўсты прапару...</p>
<p>Зухаваты хлапец Грышка падышоў да Драчуна і сказаў:</p>
<p>— Я, дзядзенька, чуць-чуць памятаю той час... Але вось, каб цяпер, то я, дальбог жа, першы... Эх, толькі вось іншыя ў нас... Ды стараста таксама, як відаць, ліжацца з панам... Сказаў бы ад усяго вобчаства: не хочам купляць і другім не дазволім.</p>
<p>Усе пачалі расходзіцца. Пачуліся гукі гармоніка... Грышка плюнуў, вылаяўся яшчэ раз і тады пайшоў.</p>
<p>Сонца закацілася за хмару... Каля старасты ўжо нікога не было, толькі нейкі зусім сівенькі дзядуля стаяў каля вушулы варот і ўціраў кулаком слёзы...</p>
<p>Гэта быў бацька Бутрыма...</p>
<p>— Успомнілі... зноў успомнілі, зладзеі... восем з палавінаю гадоў... Ах, сынок мой дарагі...</p>
<p>І сляза за слязою кацілася па зморшчаным твары...</p>
<p> </p>
<p> </p>
<h3><a id="chapter2"></a>ІІ</h3>
<p>Загрукалі гарматы...</p>
<p>— О, маё сэрца чула,— гаварыў пан, паціраючы рукі,—усё-такі дурняў знайшоў, а цяпер хоць трава там не расці...</p>
<p>Зямля на Пасеках была прададзена багатаму шляхціцу, які шмат гадоў арандаваў княжацкі маёнтак.</p>
<p>Сячанскія сяляне павінны былі здаць сваю пазіцыю дзеля таго, што Андрэя Драчуна і яшчэ самых галоўных заправіл вёскі забралі на вайну ў першую мабілізацыю...</p>
<p>— Калі не цяпер, дык як вярнуся з вайны, я гэтага паганага «шэршня» выкуру з Пасекі,— сказаў Драчун, пакідаючы вёску...</p>
<p>А Ліпніцкі, купіўшы Пасекі, зараз жа стаў абжывацца... Пачаў строіць новыя будынкі, карчаваць поле, дакупіў да Пасек яшчэ дваццаць дзесяцін, каля рэчкі, сенажаці... Праз два з палавінаю гады ён чужымі рукамі выстраіў гэткі маёнтачак, што яму нават пазайздросціў і сам Манішэўскі...</p>
<p>Фронт штораз то ўсё сунуўся бліжэй і бліжэй... Сячанцы апускалі рукі... А Ліпніцкі і вухам не вёў, а рыхтаваўся жыць тут цэлую вечнасць...</p>
<p>— Бач,— гаманілі сячанцы,— Ліпніцкі, мусіць, і паміраць не думае? Глядзі, які за гэткі час палац пабудаваў...</p>
<p>— Нічога,— адказаў адзін з сялян,— вайна спаліць усе яго палацы... Толькі шкада, што гэта праца такіх жа самых гаротнікаў, як і мы... А яго што? Грошы якія... таксама чужым мазалём здабыты...</p>
<p>Але вось войска пачало капаць зямлянкі і на Пасеках... Тады толькі Ліпніцкі ўбачыў, што не ўсюды ціха... Хацеў ён забараніць псаваць яму засеяныя жытам ляды, але пабачыў, што мае справу не з сячанскімі мужыкамі... А сам Манішэўскі зараз жа кудысьці выехаў, пакінуўшы ўсё дабро на аканома...</p>
<p>— О, пачало пячы панам,— смяяліся сячанцы,— наш пан некуды шмыгануў, а Ліпніцкі, кажуць, дзень і ноч богу моліцца, каб нашы немцаў усіх пабілі...</p>
<p>Не прайшло двух тыдняў, як Ліпніцкі прыляцеў у Сячанку сварыцца, што вясковыя коні атаву патравілі ля рэчкі.</p>
<p>— Здаецца, пан Ліпніцкі, першы раз да нас і трапіў,— падсміхваліся сячанцы...</p>
<p>— Не меў інтарэсу да мужыкоў,—вырвалася ў яго...</p>
<p>— Ну, дык і мы не хочам мець... Заварочвай аглоблі...</p>
<p>— Ну, а за атаву калі расквітаемся?..</p>
<p>— Ды ўжо тады, як і за Пасекі,— адказаў Марцін Краўчонак, які даўно вастрыў зубы на Ліпніцкага...</p>
<p>— Ну, пачакайце! — пагразіў ён пальцам, садзячыся ў каламажку...</p>
<p>— Шэршань!..— пусціў нехта з грамады за ім слова...</p>
<p>Ліпніцкі, буркаючы нешта сабе пад нос, завярнуў у бок Пасекаў і пачаў паганяць каня...</p>
<p>— Глядзіце, глядзіце! — крычалі малыя хлопцы,— то ж Андрэй Драчун едзе...</p>
<p>— Ах ты, ваяка!.. Ну, як здароў?</p>
<p>— Што, зусім ужо?</p>
<p>— На папраўку,— загаварыў весела Андрэй і пачаў цалавацца з усімі па парадку...</p>
<p>— Ай, ды стары ты стаў...</p>
<p>— А жонка, жонка як будзе рада! — гаварылі, вітаючыся з ім, бабы...</p>
<p>— Ну, а Пасекі як? — было яго першае запытанне...</p>
<p>— Ды вось толькі што Ліпніцкі тут быў, атаву яго паелі вясковыя коні...</p>
<p>— Гэ, Андрэйка, не бачыць нам Пасекаў, як сваіх вушэй... Гэткія палацы пабудаваў,— куды там!.. А Манішэўскі некуды ўцёк, калі пачало тут войска станавіцца...</p>
<p>Вечарам у Драчуновай хаце была чуць не ўся вёска...</p>
<p>— Не бойцеся, сюды немец не прыйдзе... Хутка яму капут...</p>
<p>— Я чуў,— казаў канцавы Міхалка,— што нібыта вясною замірэнне будзе?</p>
<p>— Можа, і будзе, але ненадоўга... Не з немцамі будзем ваяваць, дык з кім-небудзь...</p>
<p>— Няўжо ж з пранцузам? — запытала Тэкля, якая прыйшла да Андрэя, каб пісьмо сыну напісаць.</p>
<p>— А калі самі з сабой? — адказаў Андрэй...</p>
<p>— Ну, гэта не вайна,— смяяліся сяляне,— гэта так сабе... бойка... у гэткую вайну і мы можам пайсці... Толькі з кім нам біцца?</p>
<p>— Хіба з Ліпніцкім,— гукнуў нехта з грамады...</p>
<p>— Во, праўду сказаў... Але што ж яго нам біць: ён адзін, а нас вунь колькі!..</p>
<p>Раптам праскрыпелі дзверы...</p>
<p>— Гэта што за сход? — І ўраднік, бразгаючы шпорамі, пачаў праціскацца да стала... Усе змоўклі і пачалі скідаць шапкі...</p>
<p>— Тут чыя хата?</p>
<p>— Мая,— адказаў Драчун...</p>
<p>— Вайсковы?</p>
<p>— Але, сёння прыйшоў на тры месяцы на пабыўку...</p>
<p>— Гэта ты — Андрэй Халімонаў Драчун?</p>
<p>— Я.</p>
<p>— Ты арыштован!</p>
<p>Усе, разявіўшы раты, застылі.</p>
<p>— Гэй, вы,— загукаў ураднік,— зараз жа зрабіць вобыск.</p>
<p>Два стражнікі сталі каля дзвярэй, а два прыняліся шукаць...</p>
<p>— Што вам трэба? — супакойна запытаў Андрэй.</p>
<p>— Мы ведаем, што нам трэба! — крыкнуў ураднік.— Толькі нікога не выпускаць — усіх абшукаем...</p>
<p>Мужыкі пачалі шаптацца. Ніхто не ведаў, чаго шукаюць. Жонка Андрэя і двое малых дзяцей пачалі плакаць.</p>
<p>— Вось як ты з вераю і праўдаю служыш цару? — гаварыў ураднік, сочачы за вобыскам...</p>
<p>— Даволі таго, што вы, сабакі подлыя, верна яму служыце...</p>
<p>— Ага, — заскрыпеў зубамі ўраднік, — значыць праўда...</p>
<p>— Ну, дык не шукайце, здраднікі людскія, я сам вам аддам,— і пры гэтых словах Андрэй дастаў свой паходны мяшок і выцягнуў адтуль жмут папер...</p>
<p>— Вось, задушыцеся імі...</p>
<p>— Няўжо ж, як Бутрыма, за кніжкі...— пачалі шаптацца мужыкі.</p>
<p>— Больш няма? — перадаючы стражніку паперы, пытаў ураднік.</p>
<p>— О, не бойся, ёсць столькі, што ўсе вы, царскія найміты, не сабераце...</p>
<p>Праз некалькі хвілін Андрэй, акружаны стражнікамі, выходзіў з хаты. Жонка залівалася горкімі слязьмі... Бабы і мужыкі таксама пачалі плакаць.</p>
<p>— Ненадоўга,— сказаў Андрэй,— хутка пабачымся... А я пайду вам Пасекі адваёўваць... Глядзіце жонкі... дзяцей...</p>
<p>Асенняя чорная ноч пацямнела, калі Андрэй выйшаў на вуліцу... Мужыкі пачалі разыходзіцца, а бабы супакойвалі жонку Андрэя, якая кінулася на пасцель і залілася, як морам, слязьмі.</p>
<p>Над сячанцамі яшчэ гусцейшая навісла хмара... Усю зіму не маглі яны забыць Андрэя...</p>
<p>— Хутка вернецца, казаў...</p>
<p>І пры гэтых словах сонца пачынала выглядаць з-за хмары і жартаўліва, але з нейкім прадчуццём, ухмылялася...</p>
<p> </p>
<h3><a id="chapter3"></a>ІІІ</h3>
<p>Прыйшла новая, яшчэ небывалая восень... Як мала часу прайшло, а як шмат чаго здарылася!</p>
<p>Андрэй зноў у сваёй вёсцы.</p>
<p>— Ну, а цяпер—гуляй бедната! Тваё пачынае браць...</p>
<p>— Пасекі нашы будуць?</p>
<p>— Гэ, што Пасекі,— смяяўся Андрэй, — усё наша будзе!..</p>
<p>І сячанцы чуць не на руках насілі Андрэя.</p>
<p>— А што, Андрэй, дрэнна было ў астрозе?.. А праз каго, скажы, браток? Хто выдаў цябе?</p>
<p>— Ды цяпер можна сказаць: праз пана Ліпніцкага.</p>
<p>— Што?! Як жа гэта? Ён не знаў цябе зусім...</p>
<p>— А вось увосені, едучы дамоў, я парабкам яго на полі раздаў гэтых самых кніжак... А ў вёсцы з ім і стрэўся... Фурман яго, Даніла, ведае мяне... Ён, пэўна, без усякай благой думкі сказаў, што гэта Андрэй Драчун дамоў паехаў. А зараз жа Ліпніцкі, едучы ад нас, заехаў на поле ды неяк пабачыў гэтыя кніжкі... Парабкі, як пачаў іх выпытваць ды пагражаць, сказалі, што жаўнер нейкі праехаў ды даў пачытаць... Ну, а той тады і змікіціў, што гэта я, ды ўрадніку... Гэтак у пратаколе значылася... як судзілі мяне...</p>
<p>— Ах, паслугач панскі, глядзі ты — чалавека хацеў закапаць... Але вось сам няхай цяпер гэтага хлеба паспытае.</p>
<p>— А Манішэўскі што? — запытаў Андрэй.</p>
<p>— Ды за тыдні два перад гэтым, як цара скінулі, уцёк некуды...</p>
<p>А ў гэтую самую ноч на Пасеках было відна, хоць іголкі збірай... Нехта падпаліў новыя будовы Ліпніцкага.</p>
<p>Сячане прахваціліся ў самую поўнач... Пабеглі на пажар. Ваколічныя вёскі таксама беглі на агонь... Кожны хацеў чым-небудзь пажывіцца...</p>
<p>— Не браць! — загукаў, прыбегшы туды, Андрэй,— калі загарэлася, няхай усё гарыць, каб духу панскага не асталося...</p>
<p>А праз паўгадзіны яшчэ святлей стала на Пасеках... Загарэўся маёнтак Манішэўскага...</p>
<p>Частка людзей пабегла туды... Аканом Манішэўскага, які не паспеў уцячы разам з панам, бегаў на дзядзінцы і прасіў, каб затушыць...</p>
<p>— Цябе яшчэ туды ўкінуць,— закрычаў здаравенны парабак Яўхім,— хай згарыць гэта паганае гняздо, каб не было куды варочацца звярам-кравапіўцам... Мы там не жылі...</p>
<p>— Мы сабе лепшыя пабудуем, якія не будуць успамінаць аб мінулым.</p>
<p>Толькі панскія падлізнікі бегалі наўкола палаючага пакоя і шапталі пацеры...</p>
<p>Стары Ахрэм, які трыццаць пяць год праслужыў пастухом у гэтым маёнтку, выйшаў з пякарні і пазіраў на вогненную стыхію, якая штораз, то ўсё хутчэй і шчырэй несла дымам ахвяру да неба, каб скупіць прад чалавецтвам усе тыя здзекі і ўчынкі, якія ўтвараліся ў гэтых пакоях...</p>
<p>— І там светла,— сказаў Ахрэм, пазіраючы на Пасекі,— і новае гняздо дымам нясецца ўгору...</p>
<p>— Не шкада табе, Ахрэм, што гэткія пакоі і ўсё дабро ў іх нішчыцца? — падышоўшы, запытаў яго Яўхім...</p>
<p>Ахрэм доўга маўчаў, а пасля адказаў:</p>
<p>— Не. Хоць гэта ўсё і наша, але не шкада...</p>
<p>І здавалася, што ўся зямля хутка загарыцца, а неба ўтопіцца ў чырвоным водбліску пажару.</p>
<p>На Пасеках пагарэла ўсё.</p>
<p>Парабкі і дзяўчаты разышліся, хто куды папала. Ліпніцкі быў арыштован, але пасля нямаведама дзе загінуў...</p>
<p>Сяляне захадзілі каля Пасек...</p>
<p>Той, хто прадаў, і той, хто купіў — абодва загінулі... Усё ж такі наша — нам...</p>
<p>...А прайшло некалькі тыдняў. Ліпніцкі як з зямлі вырас. Ён зноў з’явіўся разам з находам немцаў.</p>
<p>Усё было зруйнавана... Толькі абгарэлыя шуллі стаялі, як тыя вартаўнікі размытага дажджом вогнішча...</p>
<p>— Вось тут... Я калісь...</p>
<p>Але крык людзей і скрып калёс вывелі яго з задуменнасці... Ён азірнуўся і пабачыў, што сячане вязуць бярвенне з яго бору.</p>
<p>— Стойце! — крыкнуў ён нечалавечым голасам.— Спалілі, зруйнавалі!.. А цяпер яшчэ... Эх вы, зладзеі!..</p>
<p>Не паспеў ён аглянуцца, як магутная рука Яўхіма абхапіла яго шыю...</p>
<p>— Дык ты яшчэ жыў? Сабака паганы!</p>
<p>— Не душы, не трэба рук мараць! — загаманілі мужчыны.</p>
<p>— Каб гэтак я свайго злавіў пана — тут бы з яго і дух вон. А ты... не стоіш таго, каб Яўхім цябе... Нікому не скажаш?</p>
<p>— Не...— прашаптаў Ліпніцкі і чуць-чуць пачаў дыхаць.</p>
<p>Сячане абкружылі Ліпніцкага і сталі трымаць раду, што з ім рабіць...</p>
<p>— Шкада,— сказаў аднавокі Кузьма,— паўцякалі нашы хлопцы. Яны б ведалі, які суд над ім учыніць... Вось Андрэй бы Драчун быў, якога ты прадаў калісь, помніш?</p>
<p>— А ён... вярнуўся? — дражачым голасам запытаў Ліпніцкі.</p>
<p>— Га! — падхапіў Яўхім.— Ты думаў, што яго загубіў? Такія, як ён, не гэтак хутка гінуць... не гэтак лёгка... а вось ты тут жа павінен знайсці сваю сабачую смерць...</p>
<p>— Пусціце... бярыце і сячыце!</p>
<p>— Ды не за гэта, а за тое, што чалавека прадаў...</p>
<p>— Даруйце... Я вінен у тым...</p>
<p>— Годзе! — угаворвалі мужчыны Яўхіма.— Ён сам сабе галаву хутка зверне, навошта мараць рукі...</p>
<p>— Жыві, паганае стварэнне, ды глядзі, каб аб гэтым спатканні, апроч нас ды гэтай Пасекі, ніхто не ведаў...</p>
<p>Ліпніцкі пабажыўся, што нікому не данясе...</p>
<p>Праз тыдзень сячане даведаліся, што ў Даўгабродскім лесе Ліпніцкага знайшлі павешаным...</p>
<p>— Сабаку — сабачая смерць,— сказаў Яўхім,— яшчэ на другую галіну Манішэўскага трэба было павесіць...</p>
<p>Сячане захадзілі каля Пасек.</p>
<p>— А можа яшчэ вернецца і сам пан Манішэўскі! — гаварылі яны,— боязна прыступаць да падзелу... Хутчэй бы прыйшлі нашы хлопцы.</p>
<p>Больш за ўсіх сваіх хлапцоў чакаў Яўхім. Ён даў слова не ісці больш да паноў парабкам. Цяпер па просьбе Андрэя Драчуна жыў у яго жонкі. Памагаў засяваць ёй шнур і карміць дзяцей...</p>
<p>Дні беглі... Пасекі пачыналі зарастаць быллём і палыном.</p>
<p>Сячане чагосьці чакалі.</p>
<p>Нямнога прайшло часу, як пачалі хадзіць чуткі, што зноў ідуць бальшавікі.</p>
<p>— Эгэ, ці я не казаў, што хлопцы нашы не забавяцца!? — радаваў сябе Яўхім.</p>
<p>І чорны бор, скуль ваколічныя мужыкі вазілі паціху новыя хаты, зашумеў галасней, як бы прадчуваў, што дажывае апошнія дні, як бы раней уведаў, што яго высекуць...</p>
<p>А на Пасеках было зацішша. Толькі вецер шалёны свістаў, як бы пяяў жалобную песню па мінулым.</p>
<p> </p>
<h3><a id="chapter4"></a>IV</h3>
<p>Пасекі ажывіліся... Зусім новыя людзі насялілі іх.</p>
<p>Хлопцы і дзяўчаты ў белых кашулях, як мак, упрыгожылі поле.</p>
<p>Работа кіпіць. Разудалыя песні глушаць усю аколіцу.</p>
<p>— Ай ды камуна! Глядзі, як у іх усё ідзе скора і гладка: мы жыта не паспелі павазіць, а яны авёс возяць,— гаварылі сяляне суседніх вёсак.— Ці не далучыцца і нам да іх?..</p>
<p>А сячане проста не маглі надзівіцца з усяго таго, што тварылася на Пасеках.</p>
<p>Андрэй Драчун быў самым баявым заправілам усёй камуны, а Яўхім — першым працаўніком.</p>
<p>— А сяляне не памыкаюцца адняць у вас гэту зямлю?— пыталі ў Андрэя праязджаючыя інструктары і камісары.</p>
<p>— Ды што вы, гэта зямля належыць да Сячанкі па сервітуту, а сячане самі і захацелі, каб тут была камуна... Аддалі сюды сваіх малазямельных і батракоў, а частка парабкоў, што жылі калісь у пана,— вось хто ў нас у камуне.</p>
<p>— І непаразуменняў не бывае з ваколічнымі вёскамі?</p>
<p>— Куды там! Мы ў іх, а яны ў нас дарагімі гасцямі бываем,— гаварыў Андрэй.— Часцей заязджайце, ды, калі можна, кніжак і газетак нам сюды прышліце: на гэту зіму школку думаем адчыніць... Толькі вось з будынкам у нас туга. Згарэла ўсё панскае. Але нічагуткі. З часам усё будзе.</p>
<p>Не прайшло два гады жыцця камуны, як Пасекі няможна было пазнаць.</p>
<p>Быў дзень супачынку. Хлопцы і дзяўчаты сабраліся каля Андрэя, а той апавядаў ім аб сваім вайсковым жыцці, як сядзеў у астрозе і як запісаўся ў бальшавікі. Усе слухалі. Засыпалі яго рознымі пытаннямі, на што Андрэй чуць успяваў адказваць. Раптам убачылі, што цэлая грамада людзей ідзе да іх з боку Сячанкі.</p>
<p>— Глядзіце, глядзіце! Ніяк вайною на нас сячанцы ідуць?</p>
<p>Усе зарагаталі і сталі напраўду цікавіцца, чаго гэта ўся вёска сыпле на Пасекі.</p>
<p>Пачуліся гукі рэвалюцыйнай песні, і грамада стала падыходзіць бліжэй.</p>
<p>— Ну, значыць, свае, калі з гэтай песняй ідуць,— пажартаваў Андрэй.</p>
<p>Падышлі зусім блізка. Нарэшце ўсе сышліся, пачалі вітацца. На тварах сячан столькі было напісана радасці, столькі бадзёрасці чулася ў гутарцы, але ніхто з камунараў не мог зразумець, з чаго яны ўстроілі гэткую ўрачыстую гасцібу.</p>
<p>— Не пазналі, не пазналі! — гаманілі сячане...</p>
<p>— Ах! Ты — Бутрым?! — вырвалася ў Андрэя...</p>
<p>І Андрэй гэтак моцна абняў ужо напалову пасівеўшага незнаёмца, што, здавалася, яны больш і не разлучацца. Слёзы ў абодвух пакапалі з вачэй.</p>
<p>Мала хто знаў Бутрыма, але ўсе чулі пра яго, і цяпер не маглі ўпомніць у сэрцы сваім радасці, якую ім прынёс дарагі госць.</p>
<p>— А я і не думаў, што нашы сячанцы першымі добры прыклад пададуць,— загаманіў Бутрым.</p>
<p>— Крыўдзіш нас, Бутрым,— загукалі мужчыны.— Што табе, сячане не на агні печаны? Ды ты паглядзі, як камуна ў нас спраўна працуе. Напэўна хутка мы ўсе сюды запішамся і загоны свае далучым да Пасек...</p>
<p>— Вітаю вас, братцы, вітаю з добрым пачаткам! Збожжа, што я сеяў тут, не загінула...</p>
<p>— О, не! — падхапілі сячане.— Яно ўжо дало добры прыклад.</p>
<p>— Вось той,— казаў Андрэй да грамады,— хто першую жменю волі і братэрства пасеяў у нашай вёсцы, за што і пасівеў у астрозе...</p>
<p>Сонца, як бы нарочна, гэтак пачало пячы, што ўсе прымушаны былі пайсці ў цянёк, дзе доўга гутарылі з Бутрымам, што робіцца на свеце... а пасля ўсе гуртам праводзілі яго да самай вёскі.</p>
<p>— Калі Бутрым пахваліў нас,— гаварылі ў камуне,— значыць, справа наша ўгору ідзе...</p>
<p>І на Пасеках яшчэ шпарчэй пайшла праца... Слава аб камуне пайшла на ўсю акругу. Шмат людзей прыходзіла паглядзець, як жывецца, як ідзе праца, а шмат хто прыходзіў і чаму-небудзь павучыцца.</p>
<p>У адзін дзень, якраз у час полудню, каля ганка астанавілася каламажка, і ў ёй сядзеў бацюшка суседняга прыходу.</p>
<p>Усе здзіўлена пераглянуліся і пачалі рагатаць.</p>
<p>— Бачыце, бачыце,— сказаў адзін хлапец,— бацюшка прыехаў у камуну запісацца.</p>
<p>— А-а? — сказаў Пётра, гадоў пад сорак пяць мужчына.— Ды гэта ж мой бацюшка: я ў яго калісь тры гады служыў.</p>
<p>Андрэй выйшаў на ганак.</p>
<p>— Здраствуйце! — сказаў бацюшка і зняў капялюш.</p>
<p>— Добры дзень! — адказаў Андрэй.</p>
<p>— Хто ў вас тут старшы?</p>
<p>— У нас няма старшых, усе мы роўныя!</p>
<p>— Значыцца, з вамі таксама можна гаманіць?</p>
<p>— Можна.</p>
<p>Бацюшка злез з воза, прывязаў лейцы за драбінку і ўзышоў на ганак.</p>
<p>— Я вось хацеў бы,—пачаў ён,—каб тут, на Пасеках, дастаць з паўдзесяцінкі сенажаці скасіць. Вядома, што хоць бы на пэўную частку. А то мае суседзі аднялі ў мяне да апошняй дзесяцінкі. А кароўку маю... трэба ж зіму як-небудзь пракарміць.</p>
<p>— У нас і ў саміх мала сена, не ведаем, як зіму прахарчуемся...</p>
<p>— А як жа вы тут?</p>
<p>— Ды камунаю.</p>
<p>— Ка-амунаю? — спужана загаварыў бацюшка і пачаў азірацца.</p>
<p>— Няма лішняга,— сказаў Андрэй, пазіраючы на бацюшку.</p>
<p>Бацюшка ўвесь час ціскаў у руках пугу і капялюш.</p>
<p>— Няма... так... няма... а я думаў...— Пры гэтым ён саскочыў з ганка і стаў заварочваць каня.</p>
<p>— Спужаўся аднаго слова, як чорт крыжа,— сказаў усміхаючыся Андрэй і пайшоў канчаць полудзень.</p>
<p>Выйшаў Пётра і падышоў да бацюшкі.</p>
<p>— Дзень добры, бацюшка!</p>
<p>— А, Пётра, калі не мыляюся?..</p>
<p>— Ён, той самы...</p>
<p>— Таксама ў камуне?! Ну, як жывеш?</p>
<p>— Вельмі добра. І да смерці хацеў бы так.</p>
<p>— Ды што ты, Пётра? А мне дрэнна...</p>
<p>— А вы, бацюшка, да нас, значыцца, у камуну...</p>
<p>Бацюшка адхіліўся ў другі бок і, каб не прымеціў</p>
<p>Пётра, перажагнаўся...</p>
<p>— А ты, Пётра, молішся богу?</p>
<p>— Не.</p>
<p>— Чаму?</p>
<p>— Не ўмею.</p>
<p>— Навучыцца, навучыцца трэба...</p>
<p>— У праграму нашу, бацюшка, не ўходзяць малітвы... Часу няма гэтым займацца. Мы больш з плугам, з касою...</p>
<p>— Так, так... праграму ведаеш... Но! — загукаў бацюшка на каня.</p>
<p>— Пудзіла канаплянае,— забурчаў пад нос Пётра,— цябе слухаць цяпер нехта будзе!.. Ты маліся — за гэта грошы ад дурняў заграбаеш...</p>
<p>Дзяжурны барабаніў у павешаную бляху, што значыла выходзіць да працы...</p>
<p>Зноў жарты і вясёлыя песні заглушылі абшары палёў. А яскравае сонца са сваіх праменняў саткала бліскуча-залацісты арэол над Пасекамі.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>