<div class="container">
<div class="book-utils">
<div id="qrcode"></div>
<a href="/Michas_Carot/Rodnyja_ptuski.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхась Чарот -->
<!-- HEADER_FIELD CreationYear: 26.03.1922 -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 1922 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1922? -->
<!-- HEADER_FIELD SectionAuthor: Вершы -->
<!-- HEADER_FIELD Source: невядомая -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Родныя птушкі -->
<h2><a href="http://knihi.com/Michas_Carot/">Міхась Чарот</a></h2>
<h2>Родныя птушкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p><b>I. У вырай</b></p>
<p> </p>
<p>Надходзіў час зімы сцюдзёнай,</p>
<p>Плылі над краем цёмны хмары,</p>
<p>Змяніўся колер траў зялёных,</p>
<p>Замоўклі жабы у выгарах.</p>
<p> </p>
<p>Халодны вецер дзьмуў з паўночы</p>
<p>І песню жальбы пеў у полі;</p>
<p>Чарней як сажа сталі ночы;</p>
<p>А ўдзень туманна, як ніколі.</p>
<p> </p>
<p>І чуюць птушкі - холад, сцюжа</p>
<p>Краіну раптам агартаюць...</p>
<p>Са смуткам ў грудзях яны гужам</p>
<p>У край чужацкі адлятаюць.</p>
<p> </p>
<p>Апошні погляд, поўны жалю,</p>
<p>На родны кідаюць палетак...</p>
<p>Назад іх вабяць руняў хвалі,</p>
<p>Чароўны пах асенніх кветак.</p>
<p> </p>
<p>А вецер свішча... стогне... плача...</p>
<p>Снег беліць родныя загоны,</p>
<p>Мароз-траскун на полі скача,</p>
<p>Ён птушак не здагоніць.</p>
<p> </p>
<p><b>II. На чужыне</b></p>
<p> </p>
<p>Цёпла тут. Снягі не ўюцца.</p>
<p>Спачываюць птушкі,</p>
<p>Але штосьці не пяюцца</p>
<p>Песні-весялушкі.</p>
<p> </p>
<p>Па дарозе ў край далёкі</p>
<p>Шмат хто з іх загінуў,</p>
<p>І тут ім няма палёгкі -</p>
<p>Не свая краіна.</p>
<p> </p>
<p>Цераз моры-акіяны</p>
<p>Думка іх нясецца</p>
<p>У той бок, дзе край каханы,</p>
<p>Цяжка дзе жывецца.</p>
<p> </p>
<p>Яны ведаюць: там бура</p>
<p>Гнёзды раскідае,</p>
<p>Поле роднае віхура</p>
<p>Снегам замятае.</p>
<p> </p>
<p>Яны знаюць: жыць там трудна</p>
<p>Вераб'ю, сініцы...</p>
<p>А вясны чакаць як нудна!</p>
<p>Вясна толькі сніцца.</p>
<p> </p>
<p>Але вераць, вераць птушкі,</p>
<p>Думка іх не згіне...</p>
<p>Спяюць песні-весялушкі</p>
<p>На сваёй краіне.</p>
<p> </p>
<p><b>III. З выраю</b></p>
<p> </p>
<p>Ад берагоў ракі далёкай - Ніла</p>
<p>Лятуць вясёлымі яны</p>
<p>У родны край, дзе ўсё так сэрцу міла,</p>
<p>Дзе сонца бліснула вясны.</p>
<p> </p>
<p>«Вясна! Вясна!» Яны запелі песню,</p>
<p>Лятуць на родны свой загон...</p>
<p>Пад хмарамі спляліся птушкі цесна,</p>
<p>Не моўкне спеваў перазвон.</p>
<p> </p>
<p>Гараць агнём пабачыць вольны нівы,</p>
<p>На родны узляцець прастор...</p>
<p>І ў ясны дзень, і ноччу палахлівай</p>
<p>Нясуцца шляхам вечных зор.</p>
<p> </p>
<p>Цяпер нішто, нішто іх не пужае,</p>
<p>Забылі блукання цяжар,</p>
<p>Бо ведаюць - іх родны кут чакае,</p>
<p>Дзе сонца свеціць - волі дар.</p>
<p> </p>
<p>І толькі сум, як змрок які, нахлыне,</p>
<p>Калі ўпадзе хто з-пад нябёс,</p>
<p>Агорне жаль, што мілай той краіне</p>
<p>Жыцця свайго ён не данёс.</p>
<p> </p>
<p>Праходзіць сум... І зноў яны нясуцца</p>
<p>На родны край, дзе знікнуў цень...</p>
<p>Ад песні іх лясы там скалыхнуцца,</p>
<p>Вітаць якою будуць дзень.</p>
<p> </p>
<p><b>IV. На роднай краіне</b></p>
<p> </p>
<p>На вузкіх загонах поля,</p>
<p>З высокіх гор</p>
<p>Струйкі пабеглі паволі</p>
<p>На вольны прастор.</p>
<p> </p>
<p>І траўка каўром аксамітным</p>
<p>Краіны убрала абшар;</p>
<p>На небасхіле блакітным</p>
<p>Няма хмар.</p>
<p> </p>
<p>Новай вясны</p>
<p>Кветкі на сенажаці...</p>
<p>Ужо прыляцелі яны,</p>
<p>Дзе зямелька-маці.</p>
<p> </p>
<p>На гняздзе, раскіданым бураю,</p>
<p>Бусел клякоча...</p>
<p>Ластаўка ўецца віхураю -</p>
<p>Над хатаю новай клапоча.</p>
<p> </p>
<p>Жаўранак звоніць</p>
<p>Над вольным аратым...</p>
<p>Цяпер яго ястраб не зловіць...</p>
<p>Крумкач не ўзаўецца над хатай...</p>
<p> </p>
<p>Калі ж і падымецца хмара</p>
<p>Над роднаю, вольнаю нівай, -</p>
<p>Дожджык патушыць пажары,</p>
<p>Зробіць зямлю урадлівай...</p>
<p> </p>
<p>Сцюжа зімова мінула,</p>
<p>Бура пакінула выць...</p>
<p>Вясна на наш край заглянула, -</p>
<p>Мы будзем жыць!</p>
<p> </p>
<p><i>1922</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: невядомая<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>