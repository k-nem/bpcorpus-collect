<div class="container">
<div class="book-utils">
<div id="qrcode"></div>
<a href="/Michas_Carot/Viecnaja_bura.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхась Чарот -->
<!-- HEADER_FIELD CreationYear: 1921 -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 1921 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1921? -->
<!-- HEADER_FIELD SectionAuthor: Вершы -->
<!-- HEADER_FIELD Source: невядомая -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вечная бура -->
<h2><a href="http://knihi.com/Michas_Carot/">Міхась Чарот</a></h2>
<h2>Вечная бура</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Спрадвеку тут шумяць кусты</p>
<p>Яшчэ да зор узбуджанага гаю,</p>
<p>Спрадвеку стогне лес,</p>
<p>Як з ворагам ў апошняй бойцы раць,</p>
<p>Як мора, гразь балот</p>
<p>Калышацца ад краю і да краю, -</p>
<p>І віхру страшнага</p>
<p>Ніколі тут нікому не уняць.</p>
<p>І бураломныя гады,</p>
<p>Як хмары чорныя, нясуцца над зямлёю...</p>
<p>Ўсё ломяць на шляху...</p>
<p>А кволых ўсіх людзей мяняе новы род...</p>
<p>І хутка ўсё бяжыць,</p>
<p>Нібы у летні дзень авечкі чарадою</p>
<p>Імчацца з поля ў хлеў,</p>
<p>Як ночку цёмную уздзене чуць усход...</p>
<p>. . . . . . . . . . . . . . . . . . . . . . . . . . . . . . . . . . . . . .</p>
<p> </p>
<p>Ўзнялася вось новая бура, -</p>
<p>Цені ўстаюць з беларускіх балот...</p>
<p>Жыццё ўсё - дзе смерць і хаўтуры,</p>
<p>Дзе крыж і магіла - людзей карагод.</p>
<p>Край родны! Сонца тваё ўзыходзіць!</p>
<p>Бачыш, хмару рассек вунь прамень...</p>
<p>Чуеш ты крыкі: «к Свабодзе! к Свабодзе!»</p>
<p>Ноч памірае... З'яўляецца дзень!</p>
<p>А бура не ціхне... О, вечная бура!</p>
<p>Ты віхрам змятаеш да лепшага шлях;</p>
<p>Ты нішчыш няволю, знявагу, пануру,</p>
<p>Ты слабаму - радасць, а моцнаму - страх!</p>
<p>Змяшаліся... людзі, пажары і крыкі...</p>
<p>Свінцовы дождж мые усходы вясны...</p>
<p>Народ ужо верыць, што будзе Вялікім,</p>
<p>Што праўдаю стануць чароўныя сны!</p>
<p>Яго парадзілі бясстрашныя хвалі,</p>
<p>Ён вечнае буры малое дзіця...</p>
<p>І бурай нясецца к няведамай далі,</p>
<p>Шукаючы: Сонца!.. Свабоды!.. Жыцця!..</p>
<p> </p>
<p><i>1921</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: невядомая<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>