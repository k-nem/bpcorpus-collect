<div class="container">
<div class="book-utils">
<div id="qrcode"></div>
<a href="/Michas_Carot/Kirmas.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Міхась Чарот -->
<!-- HEADER_FIELD CreationYear: 1923 -->
<!-- HEADER_FIELD Edition: Чарот М. Збор твораў у 2 т. Т.2. Апавяданні, п'есы. - Мінск: Маст.літ., 1958. - 202 с. -->
<!-- HEADER_FIELD FirstPublicationYear: 1923 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1958 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Кірмаш -->
<h2><a href="http://knihi.com/Michas_Carot/">Міхась Чарот</a></h2>
<h2>Кірмаш</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У мінулыя гады дзень «святога Макавея» вёска Ліпнёўка святкавала вельмі шчыра і ўрачыста.</p>
<p>Гэта быў кірмашовы дзень.</p>
<p>З усходам сонца ліпнёўцы былі на нагах. Чыста прыбраныя бабы і мужыкі хадзілі адны да другіх частавацца.</p>
<p>Моладзь жа, хлопцы і дзяўчаты, ішлі за пяць вёрст у царкву на абедню, а пасля абедні бралі абразы, крыж, пратэсы і неслі ў сваю вёску.</p>
<p>Бацюшка з дзякам прыязджаў крыху пазней, і пачыналася хаджэнне з вобразам па вёсцы.</p>
<p>— «Святы ўгодніча, Макавею, малі бога а нас»,— цягнуў хрыплым, але досыць гучным голасам айцец Парфіры. Дзячок тэнарком спрытна паўтараў...</p>
<p>— «Слава айцу і сыну і святому духу»,— яшчэ гучней гукаў бацюшка.</p>
<p>— «І ныне і прысна і ва векі вякоў», — падхватваў дзяк і цягнуў так доўга, каб можна было дайсці да суседняга двара.</p>
<p>І гэтак з двара ў двор, ад адной хаты да другой ішла працэсія, а за ёю вялікая грамада людзей, амаль усе ліпнёўцы ды яшчэ прыехаўшыя на кірмаш з суседніх вёсак.</p>
<p>Бацюшка, узышоўшы на двор, адчытваў спачатку малітвы, палажыўшы евангелле на дзяжы, засланай чыстым абрусом і пакрыўшы епітрахіллю галовы гаспадара і гаспадыні, пасля ішоў пасвянцаць святою вадою хату, хлявы і іншыя будынкі.</p>
<p>У гэты час стараста забіраў са стала, які таксама павінен стаяць на дварэ, булку хлеба, рэшата або шаснастку жыта ці ячменю, кусок сала, некалькі яец і нёс на вазы, якія ехалі ўслед за вобразам.</p>
<p>Дзяк жа, як толькі канчалася цырымонія, хутчэй за ўсіх хватаў са стала дзесятку або грыўню, каб яна не папала каму іншаму ў кішэню, ведаючы, што грошы кладуцца спецыяльна для яго.</p>
<p>Як канчалі абыходзіць усе хаты, у канцы вёскі прыладжвалі высока на жэрдках вобраз «божай мацеры» і прыганялі ўсю жывёліну з поля. Поп жа стаяў збоку і крапілам крапіў, шэпчучы сабе пад нос нейкія малітвы...</p>
<p>Гэтым канчалася адна частка кірмашу.</p>
<p>Другая частка — гэта было пагалоўнае п’янства, бойка, гульні і інш.</p>
<p>Бацюшка, звычайна «папрацаваўшы» цяжка, заходзіў ці да старасты, ці па чарзе да аднаго з багацейшых сялян вёскі і там гэтак напіваўся, што яго клалі з мяшкамі жыта і везлі дахаты, а там на руках здымалі і аддавалі «матушцы», якая даўно прырыхтавалася спаткаць яго не цверазейшым.</p>
<p>Бывала, пападалі добрыя праважатыя бацюшку, то яны, напаіўшы як след царкоўнага старасту, які павінен быў сачыць за ўсім сабраным скарбам, не праміналі некалькі мяшкоў скінуць па дарозе ў авёс, а назад едучы забраць іх ды прапіць.</p>
<p>А дзяк, то той гэтак напіваўся, што аставаўся заўсёды начаваць дзе-небудзь у садку або ў агародзе, і яму вобчаства назаўтра давала фурманку...</p>
<p>Ліпнёўцы ж гэтак напіваліся к вечару, што кірмаш заўсёды канчаўся бойкаю, а чаго добрага і пажарам...</p>
<p>— Ліпнякі гуляюць,— казалі суседнія вёскі, калі раптам уночы Ліпнёўка асвечвалася чырвонымі языкамі агню...</p>
<p>А назаўтра часамі «ліпнякі» патыліцу чухалі ды гутарылі адзін да другога:</p>
<p>— Кажуць, калі на Макавея дождж ідзе, то пажару не будзе, а тут, на табе, дождж прайшоў, і на таго ж самага Макавея, бадай на яго ліха, гэткае няшчасце...</p>
<p>— А ўсё гарэлка нарабіла!..</p>
<p>— Так, яна, — паўтаралі, як адзін, сяляне і пазіралі на абгарэлае бярвенне спаленых будынкаў...</p>
<p>Гэтак было даўней...</p>
<p>Але пачалася вайна, пасля рэвалюцыя, зноў пайшлі войны не з тым, дык з тым, і Ліпнёўка забылася пра кірмашы. Моладзь на вайне, старыя занятыя працаю, а галоўнае — няма гарэлкі,— усё неяк не выпадала зрабіць кірмашу...</p>
<p>— Хіба жыццё крыху наладзіцца,— гаманілі ліпнёўцы,— тады закірмашуем...</p>
<p>Дык вось не гэтак даўно нашы ліпнякі і закірмашавалі.</p>
<p> </p>
<p>* * *</p>
<p>За некалькі дзён да Макавея старыя ліпнёўцы пачалі рыхтавацца да кірмашу.</p>
<p>То сям, то там пачалі паказвацца дымкі на імшарыне. Гэта працавалі самагоначныя заводы.</p>
<p>— Ну што за кірмаш без самагону? Няма гарэлкі пры савецкай уладзе, то трэба хоць свайго... самагону «выціснуць».</p>
<p>Ну і пачалі «ціснуць»...</p>
<p>А раптам міліцыя ў лясок ды гэтак націснула, што шмат хто адчураўся і бражкі, і пасуды ды задаў лататы, куды вочы глядзяць.</p>
<p>— Нічога,— смяяліся мужчыны пасля гэтакай навальніцы,— не ўсё забралі, для кірмашу і нам пакінулі...</p>
<p>Назаўтра і Макавей.</p>
<p>— Як жа з папом будзе,— гаварыў стары Ахрэм у грамадзе мужчын, якія сабраліся каля варот сельсавета.</p>
<p>— Вы ўжо самі, мужчыны, вырашайце гэту справу,— падхапіў старшыня сельсавета,— я чалавек савецкі, мне не можна гэтымі «святымі» справамі займацца. Бачыце, цяпер і царква, і папы зусім не тое, што раней...</p>
<p>— Але, гэтак,— загаманіў малады хлапец у чырвонаармейскай шапцы з «пікаю»,— папы нашай улады не памінаюць, затое мы іх памінаем...</p>
<p>— Ды якім яшчэ добрым словам,— рагатаў другі хлапец, узабраўшыся на вароты...</p>
<p>Мужчыны пераглянуліся.</p>
<p>— Бадай што і без папа і на гэты раз абыдзецца... Ці ж знойдзеш тую моладзь, якая даўней за вобразам хадзіла,— бубніў пад нос Рыгор Вушыла,— наша моладзь хутчэй на «шпяктаклі» нейкія рынецца, чым у царкву за пратэсамі...</p>
<p>Маладыя хлопцы і дзяўчаты ажно лопалі з рогату.</p>
<p>— Што, хочаце папа прывесці паказаць? — гукалі яны.— Ды яно не пашкодзіла б глянуць на яго... даўно бачылі...</p>
<p>— Касіць, хлопцы, касіць, а не кірмашы спраўляць,— казаў Мікіта Рыла,—на пагодзе стала, трэба паспяшацца...</p>
<p>Пачало ўжо цямнець. Дзе-ні-дзе ў вокнах блішчалі агні... Усе пачалі расходзіцца...</p>
<p>— Шкада,— казаў уздыхаючы Габрусь Канцавенька, які быў у добрых адносінах з папом,— а я, як на ліха, будучы ў нядзелю ў царкве, казаў бацюшку, што будзем спраўляць кірмаш, і нават гаманіў аб тым, каб як-небудзь вобраз панасіць па вёсцы... Шкада, шкада...</p>
<p>— Ты вось ляпей пайдзі заўтра панасі сена сваё з балота, а не вобраз,— адпаліў пятнаццацігадовы хлапчук-камсамолец,— а то пагніе ў балоце, дык зімою каровы падохнуць з голаду...</p>
<p>— Сам ты здохнеш хутчэй,— агрызнуўся злосна Габрусь,— прэч, несвянцоная костка, злы дух, паганы... Трэба прывесці папа ды вас, чарцей, пасвянціць, каб нячыстую сілу з вас павыганяць...</p>
<p>Хлапчук адбегся на некалькі крокаў, паўглядаўся на Габруся, пакуль той чытаў «літаню», а пасля гукнуў на ўсю вуліцу:</p>
<p>— Свянці ты свой нос, каб даўжэйшы рос!.. Папоў парабак! Вазіў папу дровы, ага!..</p>
<p>Мужчыны, якія ішлі з Габрусём, моцна зарагаталі. Адзін з іх сказаў Габрусю:</p>
<p>— Не лезь за жуком, а то замараешся.</p>
<p> </p>
<p>* * *</p>
<p>Вось і кірмашовы дзень.</p>
<p>Уся моладзь працуе ў полі, на сенажаці... А старыя і самі не ведаюць, што рабіць... Брацца за працу ці не?</p>
<p>Да поўдня бадай усе святкавалі. Пасля палавіна старых услед за моладдзю папхнулася ў поле. Асталіся кірмашаваць самыя набожныя, ды яшчэ той астаўся, хто паспеў «выціснуць» ды захаваць самагону.</p>
<p>Дзень удаўся пагодлівы. На небе ніводнай хмаркі.</p>
<p>Па дарозе, уздымаючы слуп пылу, коціць на кірмаш айцец Парфіры. Габрусь, прыбраны па-святочнаму, спаткаў яго першы...</p>
<p>— Вось добра,— кажа ён, цалуючы айца ў руку,— не забыліся аб нас...</p>
<p>Айцец Парфіры саскочыў з воза, абтрос запыленае паліто і капялюш і кажа да Габруся:</p>
<p>— Хіба Ліпнёўка пра мяне запамятала, а я то не... Ды ці можна вас запамятаць, асабліва ў кірмашовы дзень... Ох-хо-хо... Ох-хо! Было калісьці жыццё.</p>
<p>Тым часам на двор Габруся пачалі збірацца сяляне, бо вестка аб тым, што прыехаў бацюшка, стала вядома ўсёй вёсцы... Бацюшка, вітаючыся са сваімі парафіянамі, ківаў галавою і гаманіў:</p>
<p>— Як гэта даўней было прыемна з вобразам, пратэсамі і ўсё такое, як гэта належыць богабаязным хрысціянам... А цяпер што...</p>
<p>— Я і сёння... думаў, бацюшка, наконта вобраза,— гаманіў запінаючыся Габрусь,— але то ж то і бяда, што... баязні перад богам не маюць маладыя дзецюкі і дзяўчаты... Сёння працуюць у полі, а ўчора рагаталі, калі абазваўся, каб вобраз панасіць па вёсцы... Вось якая моладзь...</p>
<p>— Што моладзь, — перабіў яго айцец Парфіры, — і ў многіх старых дух збунтаваны... Так, так...</p>
<p>Пры гэтым перажагнаўся і адзеў выпалены капялюш...</p>
<p>У гэты час на вуліцы праходзіў настаўнік ліпнёўскай школы.</p>
<p>Бацюшка не меў добрага вока на настаўніка за тое, што апошні трымаў школу ў непажаданым духу для бацюшкі. Але на гэты раз бацюшка першы зняў капялюш і кіўнуў галавою.</p>
<p>Настаўнік затрымаўся і, абапёршыся аб плот, запытаў:</p>
<p>— Што, айцец Парфіры, на кірмаш да нас... па старой знаёмасці?..</p>
<p>— Куды там... Цяпер не да кірмашу. Проста лічу за свой святы абавязак наведаць у гэты дзень сваіх парафіян... Ну, а як вы жывеце, як жонка, дзеткі?.. Ці вялікі сынок?</p>
<p>— Дзякуй,— адказаў настаўнік,— нічога, так сабе... А сынок ужо ладны... Хутка ў камсамол запішацца...</p>
<p>— Так, так,— цадзіў праз зубы бацюшка, цярэбячы бараду,— калі думаць аб зямным існаванні, то гэта нічога, але не трэба забываць, што ніякі камсамол не можа даць чалавеку царства нябеснага...</p>
<p>Настаўнік усміхнуўся.</p>
<p>Бацюшка зрабіў міну нездавальнення, развітаўся і пайшоў у хату Габруся.</p>
<p>Там ужо за прыбранымі сталамі сядзела некалькі мужчын і кабет. Усе прыўсталі і прывіталіся з бацюшкам; на вуснах яго прабегла вясёлая ўхмылка, пабачыўшы на стале пірагі, парася ды бутэлькі...</p>
<p>— О, часы насталі,— загаманіў бацюшка,— гэтым калісь кірмаш канчалі, а цяпер пачынаць прыходзіцца.</p>
<p>— Гэта найлепей,— казаў Антось Лабанок, які ўжо паспеў хапіць добрую чарку,— якімі б дарогамі ні хадзілі, усё роўна пры гэтым стале ўсе сойдземся...</p>
<p>— Ды яно гэтак,— пацвердзіў бацюшка.— Ты, Антось, заўсёды мудрыя словы кажаш... Сакрушацца не павінны.</p>
<p>Пры гэтых словах бацюшка праціснуўся пазастоллю і сеў на самым покуце.</p>
<p>Усе пачалі займаць свае месцы, а Габрусь нёс з каморкі бутэльку чырвонай гарэлкі.</p>
<p>— Гэта, айцец Парфіры, крыху падфарбаваная бутэлечка, даўно вас чакала...</p>
<p>— Белай то можа б і не піў, а чырвоную то можна... Яна на віно царкоўнае пахожа, толькі на смак не ведаю...</p>
<p>Сказаўшы гэта, бацюшка сам падставіў чарку, і Габрусь наліў яе аж з каптуром...</p>
<p>— Каб у бацюшкі ў засеках поўна было,— прыгаворваў Габрусь, калі бацюшка нагінаўся сербануць з чаркі, каб не праліць «жывой вадзіцы»...</p>
<p>— Няма каму напаўняць засекі, не тыя часы,— адказаў бацюшка і гэтак лыкнуў спрытна чарку, што аж Антось Лабанок пазавідаваў.</p>
<p>— Вось гэта я разумею,— сказаў Антось і пачаў наліваць сабе белай.</p>
<p>Гэтым кірмаш і распачаўся...</p>
<p>Надыходзіў вечар.</p>
<p>На небе пачалі то там, то сям з’яўляцца хмары... У паветры была страшэнная духата — нібыта збіралася на дождж...</p>
<p>Выпражаны конь айца Парфірыя хадзіў па градах на Габрусёвым агародзе і «церабіў» маладую капусту.</p>
<p>Для яго таксама быў кірмаш. Але на гэта ніхто не зважаў увагі.</p>
<p>Кірмашнікі гулялі ва-ўсю. Толькі час-ад-часу з расчыненых акон хаты несліся па вёсцы гукі звонкага рогату або вясёлай песні-дрындушкі.</p>
<p>— А ну, айцец Парфіры, навядзі струны леры ды зайграй нам сваім кракадзілавым голасам «святы ўгодніча Мака-ка-вей»,— гукаў Антось Лабанок, падсеўшы бліжэй да бацюшкі і чокаючыся з ім чаркамі...</p>
<p>Габрусь, які яшчэ мацней усіх трымаўся на нагах, узяў Антося за плячо і папрасіў, каб ён супакоіўся. Але Антось і слухаць не хацеў. Ён вылез з-за стала, перайшоў на другі бок, падсеў бліжэй да бацюшкі і пачаў гаманіць:</p>
<p>— Ты, бацюшка, тут не бацюшка, а такі самы, як і мы ўсе: як Антось, Габрусь, Гіляры, Купрыян, і наогул як усе, хто тут выпівае і закусвае... Мы ў царкве табе руку цалуем, а тут?!. Жартуеш, брат... Я не пацалую табе... Праўда, ёсць і тут дурні, якія таксама цалавалі... але я?! Антось Лабанок?! О! Ніколі!..</p>
<p>— Буруздзіш ты, Антось,—сказаў бацюшка, нюхаючы кавалак пірага пасля толькі што выпітай чаркі,— майго звання ніхто нідзе не адбярэ... Я быў бацюшка, ёсць бацюшка і буду ба-цюшка... Званне мне не ад людзей, а ад бога дадзена.</p>
<p>— Але я цябе не баюся,— сказаў Антось, зноў падстаўляючы сваю чарку, каб чокнуцца...</p>
<p>— Не мяне, а бо-о-га трэба баяцца,— загаманіў бацюшка, узвёўшы вочы ўгару і ікнуўшы на слове «бога»...</p>
<p>Антось паўзіраўся на бацюшку, які з чаркаю самагону ў руках, нібы з чашаю «святога прычасця», «узвёў вочы к небу» ды выпаліў, як з бярданкі:</p>
<p>— Пацалуй богу ў с...</p>
<p>Але Габрусь, які падстаўляў смажанае парася да бацюшкі, закрыў рукою рот Антосю.</p>
<p>Антось абвёў усіх вачыма і зноў сеў...</p>
<p>— Не тое грэх, што ў вусны, а тое, што з вуснаў,— сказаў бацюшка, выпіўшы чарку.— Ты, Антось, глупства сказаў, але я не магу на цябе абразіцца дзеля таго, што богу я магу куды хочаш пацалаваць... Бог ёсць дух...</p>
<p>А на другім канцы стала ў гэты час жонка Антося схапілася грызціся з Купрыяніхаю, якая ўвесь час сачыла за гутаркаю Антося і ўпікала, што яе муж трымае сябе вельмі брыдка і зусім не паважае бацюшку... Антось гаркнуў цераз стол на жонку, і бабская лаянка спынілася... Зноў усе пілі па чарзе і віталі сусед суседа з кірмашом...</p>
<p>У хаце была гарачыня. Пот цурком ліўся па тварах. Кампанія з кожнай хвілінай станавілася весялей і весялей...</p>
<p>Самагонка сваё ўзяла. Спачатку айца Парфірыя прымусілі пець ухвальныя песні «ўгодніку Макавею», а пасля бабы пачалі вытылінгаваць гэткія прыпеўкі, што бацюшка, набраўшыся зуху, перамяніў свой рэпертуар... Ён вылез з-за стала, стаў супроць прыгожай і дзябёлай бабы Купрыяніхі ды, прытоптваючы нагамі, заспяваў:</p>
<p> </p>
<div class="POETRY">
<p>Ты ж мая, ты ж мая,</p>
<p>Ты ж не чужая.</p>
<p>За то цябе спадабаў,</p>
<p>Што ты маладая.</p>
</div>
<div class="CLEAR"></div>
<p> </p>
<p>Купрыяніха ад радасці, што каля яе пачаў «хадзіць певуном» бацюшка, ажно распаўзлася...</p>
<p> </p>
<div class="POETRY">
<p>Ты вясёлы і прыгожы,</p>
<p>Толькі вось кудлаты,</p>
<p>Як палягуць усе спаць —</p>
<p>Жду к сабе дахаты, —</p>
</div>
<div class="CLEAR"></div>
<p> </p>
<p>адпела Купрыяніха да бацюшкі. Але бацюшка не крыўдзіўся за слова кудлаты, а толькі мацней аблапіў Купрыяніху і пусціўся ў скокі. Услед жа за бацюшкам Габрусь і Гіляры таксама хапілі па кабеце і пачалі шпарка круціць мяцеліцу.</p>
<p>Аднавокі музыкант Савоська, які быў спецыяльна запрошан Габрусём для кірмашу, спрытна хадзіў кручкамі па цымбалах і шырока разяўляў рот ад смеху, калі бацюшка прысядаў, падаткнуўшы крысы сваёй доўгай вопраткі, або цалаваў знянацку Купрыяніху...</p>
<p>А Купрыяніха, расчырванеўшыся як мак, бліжэй прыціскалася да свайго танцора і прыпявала.</p>
<p>Гадзіны паўтары Савоська не пераставаў сячы на цымбалах, а п’яныя кірмашнікі давалі адно другому дыхту...</p>
<p>Гарачыня прымусіла расчыніць вокны і дзверы. Пад вокнамі хаты сабралася шмат малых дзяцей. Але ніхто не зварачваў увагі... Дзеці ажно качаліся ад рогату, пабачыўшы, як танцуе падгуляўшы бацюшка. А бацюшка да таго разышоўся, што калі нават перастаў іграць музыка і спыніліся ўсе скакаць, ён яшчэ ўсё вырабляў нагамі розныя выкрутасы і, прыхіліўшыся лагадней да Купрыяніхі, спяваў ёй на вуха:</p>
<p> </p>
<div class="POETRY">
<p>Прасіў, прасіў — не выпрасіў,</p>
<p>Бадай табе чорт выкусіў...</p>
</div>
<div class="CLEAR"></div>
<p> </p>
<p>Тым часам надышоў змрок.</p>
<p>Дажджу не было, але неба ўхутана было хмарамі, і ва ўсіх баках пагрымліваў гром і мільгацела маланка.</p>
<p>Моладзь і частка старых, якія не захацелі кірмашаваць, вярталіся з працы... Кожны, праходзячы каля Габрусёвай хаты, затрымоўваўся, каб падзівіцца на кірмашнікаў, якія ўжо блыталіся і на дварэ, і на прыгуменні...</p>
<p>— Нябось, кірмаш, відаць, нядрэнны быў, калі нават ногі адмаўляюцца слухаць,— казалі праходзячыя сяляне...</p>
<p>А дзеці рагаталі і ўсім расказвалі, як з Купрыяніхаю скакаў бацюшка...</p>
<p>Раптам на прыгуменні пачуліся крыкі і лаянка...</p>
<p>Гэта, на чым свет стаіць, лаяўся Купрыян на бацюшку, які гушкаў Купрыяніху на пасавым калясе ад малатарні ў маняжы за акалотам... Купрыян хацеў ушчарэпіцца бацюшку ў валасы, але быў да таго п’яны, што жонка як турнула рукою, то ён задраў ногі тройчы і перакуліўся... Пабачыўшы, што фізічнай сілай не можна даць рады, Купрыян пачаў лаяцца самымі апошнімі словамі...</p>
<p>Невядома, чым бы гэты «кірмаш» скончыўся, каб не разнеслася чутка, што едзе міліцыя. Усе да таго перапалохаліся, што, як дым у паветры, нямаведама куды пахаваліся...</p>
<p>Толькі бацюшка бегаў каля сваёй драбінкі і прасіў, каб яму запрэглі каня. Габрусь супакойваў бацюшку:</p>
<p>— Мала хто едзе,— казаў ён, надзеючы хамут на каня,—бацюшка няхай не палохаецца... А лепш было б, каб, айцец Парфіры, паслухалі мяне ды асталіся начаваць. Паглядзіце, як хмары аблажылі ўсё неба, цёмна, хоць у вока стрэль, дождж можа пайсці, а ехаць пяць вёрст...</p>
<p>— Не магу, не магу, Габруська! Абяцаў матушцы быць сёння... І так, ведаеш, лішняе дазволілі... А скажы Купрыяну, што дарэмна ён да мяне чапляўся... А жонка яго... з агнём кабета, як па-твойму?</p>
<p>— Ды яно ж так... Але нашто было, каб ён бачыў... Прайшліся б дзе-небудзь за гумнішча... Ды нічога, праспіцца, то на ўсё забудзецца.</p>
<p>— Хто? Купрыян?</p>
<p>— Але,— адказаў Габрусь і зірнуў на бацюшку.</p>
<p>Бацюшка ўсміхнуўся і сцебануў каня пугаю...</p>
<p>Перад тым, як пасадзіць бацюшку на воз, Габрусь завёў яго ў варыўню і даў некалькі разоў пацягнуць з біклажачкі... Бацюшка гэтак пацягнуў, што ледзьве-ледзьве ўзабраўся на каламажку. Габрусь даў яму ў рукі лейцы і пугу, вывеў каня за вароты і развітаўся, яшчэ раз гаворачы аб тым, што лепш было б не ехаць.</p>
<p>Конь па вуліцы пайшоў паціху, а бацюшка зразу стаў «кляваць» носам.</p>
<p>Вясковыя хлапчукі-падшывальцы грамадою ішлі за бацюшкам, напамінаючы яму, як ён спяваў і скакаў з Купрыяніхаю і як яго чуць Купрыян не адпаласаваў на прыгуменні...</p>
<p>Але бацюшку «змарыў» сон, і ён нічога не чуў, што навокал яго дзеялася.</p>
<p>Адзін з хлапчукоў, той самы, якому ў мінулым годзе бацюшкаў сын у школе рассек спражкаю пераносіцу, захацеў чым-небудзь дапячы бацюшку.</p>
<p>Ён, падбегшы бліжэй да каламажкі і ўпэўніўшыся, што бацюшка заснуў, узяў разляйцаў каня і прывязаў лейцы за гужы.</p>
<p>Усе хлопцы ішлі і рагаталі, чакаючы, што будзе, калі бацюшка захоча павярнуць у які-небудзь бок...</p>
<p>Выехаўшы за вёску, конь прайшоў некалькі крокаў ды зразу павярнуў у авёс, які рос паўз дарогі... Каламажка астанавілася, і бацюшка, рэзнуўшыся носам аб біла, прачнуўся...</p>
<p>— Ну, каб цябе ваўкі,— шмаргаючы за лейцы, крычаў хрыплым басам бацюшка... Але конь і не думаў адрывацца ад аўса, бо лейцы былі прывязаны за гужы і яго зусім не трывожылі...</p>
<p>Бачыць бацюшка, што конь яго не слухае, пралупіў вочы і пачаў сцябаць пугаю... Конь павярнуў з аднаго боку і зараз жа перайшоў на другі бок дарогі, пачаўшы ганашыць авёс...</p>
<p>А гэткая была цемра, што нібы завязанымі вачыма пазіраеш наўкола. Толькі бляск маланкі час-ад-часу асвячаў усю акругу.</p>
<p>Пачынаў пырскаць дожджык... Бацюшка, крыху аглуздаўшыся, ніяк не мог уцяміць, дзе ён і што... Ён пачаў нешта мычэць сабе пад нос, клясці каня, але не рушыўся з месца...</p>
<p>Хлопцы, прысядаючы на мяжы ў аўсе, усё гэта бачылі і рагаталі, затыкаючы рот далонню, каб не выдаць сябе.</p>
<p>Бацюшка доўга валэндаўся, а пасля супакоіўся і перастаў нукаць на каня. Хлопцы думалі, што бацюшка заснуў.</p>
<p>— Нецікавым можа кончыцца кірмаш для бацюшкі,— гаманілі паціху паміж сабою хлопцы,— конь пад’есць аўса, бацюшка тым часам выспіцца і паедзе дахаты... К таму часу можа і сонца ўзысці...</p>
<p>— Давай лепш падыдзем да яго,— сказаў той самы хлапец, які ўстроіў штуку з лейцамі...</p>
<p>Некалькі смельчакоў падышлі да каламажкі і пачалі моцна гаманіць. Бацюшка пачаў шавяліцца.</p>
<p>— Гэта хто тут пасе каня? — гукнуў празрыстым голасам адзін з хлопцаў.</p>
<p>— Гэта я,— адказаў, чуць паварочваючы язык, бацюшка.</p>
<p>— Хто ты?</p>
<p>— Ну, я... бацюшка... А вы хто такія?..</p>
<p>— Мы?.. Хлопцы!..</p>
<p>— Адкуль вы, хлопцы?</p>
<p>— З Ліпнёўкі...</p>
<p>— Ага, з Ліпнёўкі... А скажыце мне, хлопцы, куды я еду?</p>
<p>— Нікуды вы не едзеце, а стаіце на месцы ды каня ў чужым аўсе папасваеце...</p>
<p>— Цяпер няма чужога...і ўласнага няма... усім раўнапраўе пры савецкай уладзе... вось што... Але скажыце, хлопцы, куды ўсё ж такі я еду і... дзе я еду...</p>
<p>— Мы ж кажам, што на месцы стаіце...</p>
<p>— Ага, на месцы,— паўтарыў бацюшка, нібы толькі прачнуўшыся,— ну, а куды я паеду, калі паганю каня? Куды мой конь стаіць перадам, а куды задам, скажыце мне, хлопцы?</p>
<p>— Ці ж вы не бачыце?</p>
<p>— Не бачу, бо нешта ў ваччу цёмна...</p>
<p>Хлопцы зарагаталі, пашушукаліся, а далей адзін і кажа:</p>
<p>— Перадам стаіць да Ліпнёўкі, а задам да вашага капелюша....</p>
<p>— Ну, то і добра, што да Ліпнёўкі. Цяпер сядайце, хлопцы, на воз і завязіце мяне ў Ліпнёўку да Габруся... Ведаеце, што на канцы жыве... бо дамоў гэткай цемраю, пэўна ж, не заеду...</p>
<p>— Добра, добра,—адказалі хлопцы, і, заляйцаўшы каня як трэба, трое з хлопцаў ускочылі на каламажку, узялі з рук у бацюшкі лейцы і пугу, пасакаталі проста па дарозе...</p>
<p>Бацюшку пачало трэсці, і ён стаў прыходзіць у сябе...</p>
<p>— Вы закон божы вучыце ў школе? — запытаў бацюшка...</p>
<p>— Не,— адказалі ўсе трое ў адзін голас.</p>
<p>— А чаму? Ці ж вам, сукіны дзеці, спасенне душы не патрэбна? Га? Ці вы, можа, у гэтым самым ка... камусамоле?</p>
<p>Хлопцы захіхікалі.</p>
<p>— Але, бацюшка, у «камусамоле», а там закону божаму не вучаць...</p>
<p>— А чаму ж вас там вучаць? На сабак брахаць ды бацькоў не слухаць!.. Біць вас трэба, сукіны дзеці, што ў царкву не ходзіце, богу не моліцеся ды старшых не паважаеце... ....</p>
<p>Хлопцы ва ўсім супярэчылі бацюшку, а бацюшка «настаўляў іх на пуць ісціны» і лаяўся апошнімі словамі...</p>
<p>— Вось і прыехалі,— сказаў адзін з хлопцаў, і ўсе трое саскочылі з каламажкі...</p>
<p>— Стой, хто гэта? — пачуўся голас упоцемку...</p>
<p>— А, гэта ты, Габрусь,—загаманіў весялей бацюшка, паварочваючы галаву да голасу...</p>
<p>— Не Габрусь, а Ігнась, тутэйшы міліцыянер...</p>
<p>— Мі-мі-лі...— хацеў паўтарыць бацюшка, але з пераляку язык не мог павярнуцца...</p>
<p>— Гэта ж мы злавілі бацюшку,— гаварыў адзін хлопец да міліцыянера,— ён каня пасвіў у нашых аўсах...</p>
<p>— А, бацюшку,— цішэй загаманіў міліцыянер,— то, выбачайце, бацюшка, я зараз пашлю за старшым, а пакуль што вы злезьце, зайдзіце ў каравульную, а каня я скажу ў хлеў паставіць, бо дождж пачынае ісці...</p>
<p>— Ды ён сам не злезе, яго зняць трэба, бо ён «прычасце святое» ў нашага Габруся прыняў — загукалі хлопцы ўпоцемку і пабеглі дахаты...</p>
<p>Бацюшку вельмі паважна папрасілі цэлую ноч супачываць у каравульным пакоі пасля напісання пратакола...</p>
<p>Гэтым «салодкім» сном у міліцыі, вядома, не зусім скончыўся кірмаш для айца Парфірыя...</p>
<p>Хлапчукі ж, бегучы паўтары вярсты ад мястэчка, куды завезлі бацюшку на начлег, увесь час рагаталі і цікавіліся, як пасля гэтага бацюшка будзе служыць абедню ў царкве... Яны дагэтуль не верылі, што бацюшка можа гэтак напіцца і лаяцца брыдкімі словамі...</p>
<p>Не прайшоў так сабе кірмаш і для Габруся. У гэту самую ноч у яго патрэсла глячкі ды бутэлечкі міліцыя і таксама напісала пратакол...</p>
<p>Габрусь увесь час чухаў сябе за вухам і больш за ўсіх лаяў бацюшку...</p>
<p>— Казаў жа яму начаваць у мяне... Дык не, занесла яго нячыстая сіла ў міліцыю... Ну, буду доўга памятаць гэты кірмаш... Даўся ён мне ў знакі... Хаця б добра ўсё скончылася... Што пазабіралі самагонку — гэта дарма, але хаця б штраф невялікі налажылі... Ну і пакірмашавалі!.. Няма чаго сказаць...</p>
<p>А ўся вёска, як у бубен біла, гаварыла пра гэты кірмаш... Купрыяніха, што шуры-муры закруціла з папом, два тыдні на вуліцу не паказвалася і дала слова больш ніколі не хадзіць у царкву...</p>
<p>Пацешней усяго — гэта расказы хлопцаў, як яны, замест да Габруся, завезлі бацюшку на ўласным яго кані ў міліцыю...</p>
<p>Чуваць было пра гэты кірмаш і ў ваколічных вёсках.</p>
<p>— Ліпнякі зноў, кажуць, кірмаш спраўлялі,— гаварылі суседнія вёскі, ды дрэнны, кажуць, торг быў... шмат ім каштавала гэта гулянка... А поп, кажуць, у міліцыі п’яны спрасонку імшу служыў...</p>
<p>А моладзь ліпнёўская ад радасці была на сёмым небе. Хто б ні спаткаўся з Габрусём, пыталіся ў яго:</p>
<p>— Ну, што? Як кірмашаваў?!.</p>
<p>Габрусь нічога не адказваў, а кідаў злосны погляд і адыходзіў...</p>
<p>Дома ж штодня Габрусь лаяўся з жонкаю і, пазіраючы на вобраз св. Мікалая, гаманіў:</p>
<p>— Ах, Макавей, Макавей, нарабіў ты мне столькі клопату і непрыемнасці... Бадай на цябе ліха нашло, хоць ты і ўгоднік...</p>
<p>— Шэльма, што ж ты лаеш святога Мікалая... Прычым жа ён тут,— перабівала яго жонка...</p>
<p>— Ды ўсе яны роўныя, аднаго поля ягадкі... Не веру я ім... І Макавей, і Мікалай — усе яны аднаго варты, такія самыя, як поп, што ім моліцца... А глядзі ты, заблудзіўся ў міліцыю і столькі нарабіў нам страты!.. Тое самае і Макавей і Мікалай зрабілі б, каб маглі гэтак налізацца дарэмнай самагонкі... І ты такая самая «ўгодніца», ліханька на цябе, з карку майго не злазіш, усё грызеш за гэты кірмаш... А ці я вінават, што гэтак здарылася... Усё «ўгоднікі святыя» нарабілі... Цьфу!</p>
<p>Пры гэтым Габрусь запускаў слаўцо па адрасу ўсіх угоднікаў і «нягодніцы» жонкі, як ён часта называў яе, выбягаў, як апараны, з хаты, стукаючы моцна дзвярыма.</p>
<p>А жонка гэтым часам станавілася на калені прад св. Мікалаем і малілася, просячы, каб ён не зважаў на яе мужа, якому такі сапраўды святы ўгоднік Макавей зрабіў прыкрасць і вялікія страты...</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>