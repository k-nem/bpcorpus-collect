<div class="container">
<div class="book-utils">
<div id="qrcode"></div>
<a href="/Jan_Barsceuski/Rusalka-spakusnica.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Ян Баршчэўскі -->
<!-- HEADER_FIELD CreationYear: 1840 -->
<!-- HEADER_FIELD Edition: Ян Баршчэўскі. Выбраныя творы. Менск, МФ «Беларускі кнігазбор», 1998. -->
<!-- HEADER_FIELD FirstPublicationYear: 1841 -->
<!-- HEADER_FIELD LangOrig: pol -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Балады -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Русалка-спакусніца -->
<!-- HEADER_FIELD Title2: З прастанародных паданняў -->
<!-- HEADER_FIELD Translation: Рыгор Барадулін -->
<h2><a href="http://knihi.com/Jan_Barsceuski/">Ян Баршчэўскі</a></h2>
<h2>Русалка-спакусніца</h2>
<h2 class="title2">З прастанародных паданняў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Ноўгарад умураваўся</p>
<p>Непадступнымі мурамі.</p>
<p>З тых краёў дамоў вяртаўся</p>
<p>Малады паніч з дарамі.</p>
<p>А каштоўныя з пашанай</p>
<p>Вёз дары сваёй каханай.</p>
<p> </p>
<p>Вось і край бацькоўскі блізка.</p>
<p>Родныя палі, як песні.</p>
<p>Спёка спала, сонца нізка,</p>
<p>Салавей - музыка весні -</p>
<p>Гукі светлыя губляе,</p>
<p>Дзівіць, смуціць, захапляе.</p>
<p> </p>
<p>Мчыць паніч, змрок, як залева,</p>
<p>Дрэвы, горы залівае.</p>
<p>Перабег дарогу злева</p>
<p>Заяц - варажба благая.</p>
<p>Стой жа! Конь твой беланогі</p>
<p>Здрыгануўся ад трывогі.</p>
<p>Скрушыцца й стралец не кожны,</p>
<p>Як здабыча мкне з дарогі.</p>
<p>Не стралец я, падарожны.</p>
<p>Рушым, коню! Прэч трывогу.</p>
<p>Сілу маем на дарогу.</p>
<p> </p>
<p>Едзе-едзе - ноч спрыяе,</p>
<p>Выплыў маладзік з-за хмаркі.</p>
<p>Ліс улева прабягае</p>
<p>І знікае ў гушчы шпаркі.</p>
<p>Стой жа! Конь твой беланогі</p>
<p>Здрыгануўся ад трывогі.</p>
<p> </p>
<p>«Прэч, праява! - ці ж у змроку</p>
<p>Мне разбойніка баяцца?</p>
<p>Шабля вострая пры боку,</p>
<p>Каб з нахабным лбом спаткацца!</p>
<p>Рушым, коню! Прэч трывогу.</p>
<p>Сілу маем на дарогу»</p>
<p> </p>
<p>Пачарнела хустка ў ночы,</p>
<p>Легла на лясы, на горы.</p>
<p>Ды на дрэве злевабочы</p>
<p>Крук закрумкаў чарнапёры.</p>
<p>Што за знак? Ах, воля Бога!</p>
<p>Конь захроп. Не спіць трывога.</p>
<p> </p>
<p>Едзе - маладзік двухрогі</p>
<p>Цені з дзіваў адганяе.</p>
<p>Бач, на лузе ля дарогі</p>
<p>Прыгажуня маладая!</p>
<p>А з касы на здзіў дзівосаў</p>
<p>Абтрасае перлы росаў.</p>
<p> </p>
<p>Мне чароўнае здарэнне</p>
<p>Шчодра пасылае неба!</p>
<p>Гляньма зблізку на стварэнне,</p>
<p>Коню, пудзіцца не трэба.</p>
<p>Конна, збочыўшы з дарогі,</p>
<p>Скача вершнік колькі змогі.</p>
<p> </p>
<p>Прыгажуня ўецца лёгкай</p>
<p>Ластаўкай, бары мінае.</p>
<p>Коню, капытамі кохкай,</p>
<p>Тут дарога незямная.</p>
<p>Маладзік знік, ды дзяўчына</p>
<p>Скача прад вачмі няспынна.</p>
<p> </p>
<p>Чорных соснаў шум начэе,</p>
<p>Смелы конь ляціць стралою.</p>
<p>А яздок не разумее</p>
<p>Здрады стараны чужое.</p>
<p>Поўнач поўная ўтрапення</p>
<p>Надыходзіць, конь у пене.</p>
<p> </p>
<p>Зноў на луг ступае панна,</p>
<p>Як бы ў зморы ледзь жывая.</p>
<p>Пазірае закахана,</p>
<p>Сумна на траву сядае.</p>
<p>І паніч да панны збочыў,</p>
<p>Бег стрымаў, з сядла саскочыў.</p>
<p> </p>
<p>Гожы твар, стан, як сцябліна,</p>
<p>Рысы блізкімі здаліся.</p>
<p>Ці не перад ім дзяўчына</p>
<p>Тая, што кахаў калісьці.</p>
<p>- Марна страх твой шэжыць пер'е,</p>
<p>Не разбойнік я, павер мне.</p>
<p> </p>
<p>- Едзеш з Ноўгарада рана,</p>
<p>Дабрадзейнасцю славуты.</p>
<p>Як там маладая панна,</p>
<p>Там, дзе страціў галаву ты?</p>
<p>Звабіў бліск яе адзення,</p>
<p>Полыск перлаў ды камення.</p>
<p> </p>
<p>- Ці ж у тых краях бывала,</p>
<p>Дзе гацяць світаннем гаці,</p>
<p>Дзе сталіцы месца мала,</p>
<p>Дзе цячэ ракой багацце,</p>
<p>Дзе кабеты ўбраны, ўвіты</p>
<p>Ў золата ды ў аксаміты?</p>
<p> </p>
<p>- Ах, адкрыць свайго жадання</p>
<p>Не магла я горкай долі,</p>
<p>І ад рання да змяркання</p>
<p>Пралівала слёзы ў полі.</p>
<p>Пасвіла вачыма ў скрусе</p>
<p>Неба, дзе ляцелі гусі.</p>
<p> </p>
<p>«Гускі, гускі, - волю енку</p>
<p>Я давала са слязамі, -</p>
<p>Скіньце пёрак на сукенку,</p>
<p>Каб ляцець у вырай з вамі.»</p>
<p>Гусі ўчулі плач мой горкі,</p>
<p>Скінулі з-пад хмараў пёркі.</p>
<p> </p>
<p>І абмылася слязамі,</p>
<p>І ўзвілася ў неба смела,</p>
<p>І крыло ў крыло з гусямі</p>
<p>Я на поўнач паляцела.</p>
<p>Бачыў зірк мой задуменны</p>
<p>Ноўгарад белакаменны.</p>
<p> </p>
<p>Ластаўка там лёгкакрыла,</p>
<p>З белай грудкай, з чорнай спінкай,</p>
<p>Лётала - я й папрасіла</p>
<p>Ўбор пазычыць той хвілінкай.</p>
<p>І ў жалобе гэтай смела</p>
<p>Да цябе пад дах ляцела.</p>
<p> </p>
<p>Мухай лётала ў пакоях</p>
<p>І яе - аж глухла ў гудзе -</p>
<p>Бачыла ў багатых строях.</p>
<p>Кленчыў, цалаваў ёй грудзі.</p>
<p>Кляўся ў вечнай ёй мілосці,</p>
<p>Я сканаць хацела ў злосці.</p>
<p> </p>
<p>- Ах, мне трэба павініцца! -</p>
<p>І паніч падаўся жвава.</p>
<p>- Я русалка-чараўніца,</p>
<p>Ха, ха, ха, ха, брава, брава!</p>
<p>Хто мілосць спакусай студзіць,</p>
<p>У лясах хай вечна блудзіць!</p>
<p> </p>
<p>Ха, ха, ха, ха! - ноч глухая</p>
<p>Носіць рэха ў перапудзе.</p>
<p>У бары паніч блукае,</p>
<p>Так блукаць ён вечна будзе.</p>
<p>Згэтуль, дзе вятры начуюць,</p>
<p>Ха, ха! - ў лесе людзі чуюць.</p>
<p> </p>
<p>Людзі кажуць, як хто ходзіць,</p>
<p>Ягад ці грыбоў шукае,</p>
<p>Дык русалка смехам зводзіць,</p>
<p>Малады паніч блукае,</p>
<p>Горка плача, наракае.</p>
<p>Кожны, дрыжучы, ўцякае.</p>
<p> </p>
<p><i>[1840]</i></p>
<p> </p>
</div>
<div class="CLEAR"></div>
<p> </p>
<p><b>Каментары</b></p>
<p> </p>
<p>Упершыню на польскай мове ў альманаху «Niezabudka» (T.II. 1841).</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>