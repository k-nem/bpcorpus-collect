<div class="container">
<div class="book-utils">
<div id="qrcode"></div>
<a href="/Jan_Barsceuski/Kurhany.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Ян Баршчэўскі -->
<!-- HEADER_FIELD CreationYear: 1840-1842? -->
<!-- HEADER_FIELD Edition: Ян Баршчэўскі. Выбраныя творы. Менск, МФ «Беларускі кнігазбор», 1998. -->
<!-- HEADER_FIELD FirstPublicationYear: 1842 -->
<!-- HEADER_FIELD LangOrig: pol -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1998 -->
<!-- HEADER_FIELD SectionAuthor: Балады -->
<!-- HEADER_FIELD StyleGenre: мастацкі/балада -->
<!-- HEADER_FIELD Title: Курганы -->
<!-- HEADER_FIELD Translation: Рыгор Барадулін -->
<h2><a href="http://knihi.com/Jan_Barsceuski/">Ян Баршчэўскі</a></h2>
<h2>Курганы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>У дарозе цяжка ў спёку,</p>
<p>Коней сціш, тут цень і холад.</p>
<p>Коней падганяе голад,</p>
<p>Дай спачыць ім, дай аброку,</p>
<p>Дый вада тут недалечка,</p>
<p>Ля карчмы смяецца рэчка.</p>
<p> </p>
<p>Пехатой ідуць аблокі</p>
<p>З возера вады напіцца.</p>
<p>Пад гарой звініць крыніца,</p>
<p>На раўніне дуб высокі.</p>
<p>Лесам курганы прыспаны.</p>
<p>Касцёл блізка мураваны.</p>
<p> </p>
<p>Вось ідзе падданец кія</p>
<p>З поля на дарогу й крэкча,</p>
<p>«Ці не скажаш ты, старэча,</p>
<p>Гэта курганы якія?</p>
<p>Можа, крыжакоў магілы?</p>
<p>Ці спачынак іншай сілы?»</p>
<p> </p>
<p>- Звеку кажуць і даводзяць,</p>
<p>Гэта крыжакоў магілы.</p>
<p>Тут капаюць дол астылы,</p>
<p>Зброю ржавую знаходзяць.</p>
<p>І сказаў мне пра здарэнне</p>
<p>Жудаснае да знямення.</p>
<p> </p>
<p>Тут калісьці ў нашым краі</p>
<p>Жыў якійсьці чужаземец,</p>
<p>Ці француз ён а ці немец,</p>
<p>Аніхто ўжо не ўзгадае.</p>
<p>Ні ў нядзелю, аніколі</p>
<p>Не бываў ён у касцёле.</p>
<p> </p>
<p>І не меў, вядома, шаны</p>
<p>У суседзяў, бо нібыта</p>
<p>З чортам ладзіў сябравіта,</p>
<p>Дый памёр неспавяданы.</p>
<p>Твар меў жудасны на подзіў -</p>
<p>Кожны позірк свой адводзіў.</p>
<p> </p>
<p>Страшныя астанкі звычна</p>
<p>Грамада ў труну хавае,</p>
<p>Свенціць ксёндз вадой, спявае</p>
<p>Requem eternam зычна.</p>
<p>І труну пад голас звона</p>
<p>У касцёл нясуць сцюдзёна.</p>
<p> </p>
<p>Ля касцёла за ракою</p>
<p>У суседзях з курганамі</p>
<p>Жыў юнак за туманамі,</p>
<p>Не даваў усім спакою.</p>
<p>Зухаваты, дзёрзкі, ўпарты</p>
<p>І са зданяў строіў жарты.</p>
<p> </p>
<p>Пахваліўся: «Перш чым зграю</p>
<p>Уначэлых цёмных жахаў</p>
<p>Пеўняў крык прагоніць з гмахаў,</p>
<p>Жарт з нябожчыкам сыграю,</p>
<p>Волас выстрыгу з вусішча,</p>
<p>Хай жа здань мне ўслед пасвішча».</p>
<p> </p>
<p>Як сказаў такія словы,</p>
<p>Адступацца недарэчна,</p>
<p>Гонар страціць небяспечна.</p>
<p>Хлопец быў на ўсё гатовы.</p>
<p>Дзверы кутыя паволі</p>
<p>Адамкнуў - і ўжо ў касцёле.</p>
<p> </p>
<p>Ды сама найшла трывога,</p>
<p>Глуха скрозь, глядзіць з ваконца</p>
<p>Маладзік - заступнік сонца.</p>
<p>Ён малітву ўзнёс да Бога,</p>
<p>Ўзяўшы з алтара распяцце,</p>
<p>Каб прагнаць вякоў закляцце.</p>
<p> </p>
<p>З крыжам хлопец пасмялелы</p>
<p>Да мярца йдзе без супыну,</p>
<p>Адмыкае дамавіну -</p>
<p>Бачыць чорны труп згарэлы.</p>
<p>Вочы ўпалыя, як днішчы,</p>
<p>Сівыя тырчаць вусішчы.</p>
<p> </p>
<p>Ён за вус, а здань рукою</p>
<p>Вус хапае ды вачамі</p>
<p>Зырыць, склыгае зубамі,</p>
<p>І ўстае, і галавою</p>
<p>Круціць. Хлопец стаў, як хворы -</p>
<p>Дзверы ён забыў на хоры.</p>
<p> </p>
<p>І на сходцы крыж узмашны</p>
<p>Ён паклаў; бяжыць нябожчык,</p>
<p>Зірк на крыж - і глухне пошчак,</p>
<p>Крыж асуджанаму страшны.</p>
<p>І жахлівае аблічча</p>
<p>Пасярод касцёла кліча:</p>
<p> </p>
<p>«Вырачэнцы-душы, ўстаньце,</p>
<p>Вашы жыцці свет жахалі,</p>
<p>Тут вас курганы прыспалі.</p>
<p>Хоць на свет здзічэлы гляньце.</p>
<p>У крыжацкай непакоры</p>
<p>Штурмам возьмем, возьмем хоры».</p>
<p> </p>
<p>Задрыжэла ўсё наўкола,</p>
<p>Гэткі голас быў пагудны,</p>
<p>Быццам бы труба у дзень судны.</p>
<p>Курганы як раскалола.</p>
<p>У глухой цвінтарскай тхлосці</p>
<p>Грукаюцца труны й косці.</p>
<p> </p>
<p>Падымаюцца шкілеты,</p>
<p>Ў іх з насоў, з ратоў нялюбы</p>
<p>Сыплецца пясок праз зубы;</p>
<p>Труны, ржавыя стылеты,</p>
<p>Бач, нясуць, хадою шпаркай</p>
<p>Крочаць, месік знік за хмаркай.</p>
<p> </p>
<p>Лярвы кідаюць дакоры</p>
<p>І касцёл перапаўняюць,</p>
<p>На труну труну ўскладаюць,</p>
<p>І па трунах аж на хоры,</p>
<p>Як па сценах пары-ў-пары</p>
<p>Лезуць страшныя пачвары.</p>
<p> </p>
<p>Ксціўся ён анёльскім сказам.</p>
<p>Як імя Езуса ўчулі,</p>
<p>Паляцелі долу ў гуле</p>
<p>Косці з узбраеннем разам.</p>
<p>Труны падалі вясёла,</p>
<p>Ноччу гром грымеў з касцёла.</p>
<p> </p>
<p>Зоркі йшлі сваёй дарогай,</p>
<p>Ды ўцяклі хутчэй за хмары.</p>
<p>Зрэдку маладзік паджары</p>
<p>Пазіраў на ўсё з трывогай.</p>
<p>Там над цвінтаром без жалю</p>
<p>Совы крыллем лапаталі.</p>
<p> </p>
<p>На нагах ужо шкілеты,</p>
<p>На труну труну ўскладаюць,</p>
<p>Штурм нанова пачынаюць,</p>
<p>Мечы ржавыя, стылеты</p>
<p>Помста ўзносіць перад бітвай -</p>
<p>Не памогуць крыж з малітвай.</p>
<p> </p>
<p>Ксціўся ён анёльскім сказам.</p>
<p>Як імя Езуса ўчулі,</p>
<p>Паляцелі долу ў гуле</p>
<p>Косці з узбраеннем разам.</p>
<p>Труны падалі вясёла,</p>
<p>Ноччу гром грымеў з касцёла.</p>
<p> </p>
<p>Рана бліснуў дзень праменнем,</p>
<p>Молячыся за памерлых</p>
<p>Асвячонай веры верных,</p>
<p>Ксёндз заходзіць са здзіўленнем</p>
<p>У касцёл, і лоб ягоны</p>
<p>Пакрывае пот сцюдзёны.</p>
<p> </p>
<p>І прыбеглі з вёскі людзі,</p>
<p>Як пабачылі шкілеты,</p>
<p>Труны, ржавыя стылеты,</p>
<p>Спалатнелі ў перапудзе.</p>
<p>Сэрца ў кожнага дрыжэла.</p>
<p>Роспыты пайшлі нясмела.</p>
<p> </p>
<p>Узнялі на хоры вочы -</p>
<p>Там юнак знямелы, белы.</p>
<p>Ён пасля, паздаравелы,</p>
<p>Распавёў пра жахі ночы.</p>
<p>І прыгадваў з дрыжыкамі</p>
<p>Пра сустрэчу з крыжакамі.</p>
<p> </p>
<p>Змоўк стары. Найшло сутонне.</p>
<p>І зірнуў на курганы я,</p>
<p>І згадаў часы былыя,</p>
<p>Загадаў запрэгчы коні.</p>
<p>Едзьма! Час вячорны можа</p>
<p>Залагодзіць падарожжа.</p>
<p> </p>
<p><i>[1841]</i></p>
<p> </p>
</div>
<div class="CLEAR"></div>
<p> </p>
<p><b>Каментары</b></p>
<p> </p>
<p>Упершыню на польскай мове ў альманаху «Niezabudka» (T.III. 1842).</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ryhor_Baradulin/">Рыгор Барадулін</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>