<div class="container">
<div class="book-utils">
<div id="qrcode"></div>
<a href="/Maksim_Luzanin/Aposniaja_noc_pierad_paemaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1974 -->
<!-- HEADER_FIELD FirstPublicationYear: 1977 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Апошняя ноч перад паэмай -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Апошняя ноч перад паэмай</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Калі вочы палаюць зялёнай паходняй,</p>
<p>Калі промін душы на прастор загучаў —</p>
<p>Абзавецца яно з-пад абломкаў стагодніх</p>
<p>І закружыць...</p>
<p>Прымусіць работу пачаць.</p>
<p> </p>
<p>Гэта ўсё так банальна завецца — натхненне...</p>
<p>А па мне — хай бушуе!</p>
<p>З ім жыць — не тужыць:</p>
<p>Уяўляеш сусветы ў маленькім засценні,</p>
<p>Бачыш сонца праз дождж і праз сонца — дажджы.</p>
<p> </p>
<p>За цыгаркай цыгарку...</p>
<p>І слова — да слова.</p>
<p>У напружанні вольтаў выкрэсаеш трут.</p>
<p>Ставіць невад папера і сны мае ловіць</p>
<p>За страфою страфу...</p>
<p>Развіваецца скрут:</p>
<p> </p>
<p>«Сонны пошум лістоў...» — так пачнецца паэма.</p>
<p>«Цокаў іскрамі конь...» — гэта едзе казак.</p>
<p>Пераседзеў я поўнач з нязводнаю тэмай —</p>
<p>Дзе ўжо людзям паказваць! Самому няўсмак.</p>
<p> </p>
<p>І праз морак,</p>
<p>знудзіўшыся ў нетрах кватэры,</p>
<p>Што ад берагу чоўна не зрушыць паэт,</p>
<p>Зарычаў кажушок, стаўшы раптам пантэрай,</p>
<p>Быццам По свае здані выводзіць у свет.</p>
<p> </p>
<p>Там, дзе скончыцца твар і пачнецца жанчына,</p>
<p>Там, дзе скончыцца твор і пачнецца душа,—</p>
<p>Падпільнуй...</p>
<p>А пабачыш сваімі вачыма,</p>
<p>Прымуць слова</p>
<p>палеткі</p>
<p>і бездані шахт.</p>
<p> </p>
<p>Я так доўга насіў непатрэбныя латы,</p>
<p>Як нячытаны ліст, што вярнуў адрасат,</p>
<p>І,</p>
<p>радамі старонак заставіўшы хату,</p>
<p>Заміналі мне класікі вершы пісаць.</p>
<p> </p>
<p>Ноч у ноч тупацелі настроі, любові,</p>
<p>Дзе сваё, дзе чужое — хавае імгла...</p>
<p>Ноч у ноч Беранжэ і Максім Багдановіч</p>
<p>У мяне за сталом не гасілі святла.</p>
<p> </p>
<p>Я хачу —</p>
<p>як нявольнік, забіты ў калодкі,</p>
<p>Рвецца ў сонца і ў вецер далёкіх прыгод —</p>
<p>Вадаспадамі біць, ліцца слоўнай паводкай,</p>
<p>Быццам вершаў не ведаў ні захад, ні ўсход.</p>
<p> </p>
<p>Там, дзе скончыцца твар і пачнецца жанчына,</p>
<p>Там, дзе скончыцца твор і пачнецца душа,</p>
<p>Прабяжыць, калі ўздымеш сваімі плячыма,</p>
<p>Са стагоддзяў шаша.</p>
<p>І ў стагоддзі шаша.</p>
<p> </p>
<p> </p>
<p>1974</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>