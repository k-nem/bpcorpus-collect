<div class="container">
<div class="book-utils">
<div id="qrcode"></div>
<a href="/Maksim_Luzanin/Calaviecki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1974 -->
<!-- HEADER_FIELD FirstPublicationYear: 1977 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Чалавечкі -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Чалавечкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ёсць чалавечкі-невідзімкі —</p>
<p>Нашто ім нейкі самапал?</p>
<p>Яны з бясшумнай ананімкі</p>
<p>Цаляюць так, каб напавал.</p>
<p> </p>
<p>Сапхаўшы ў мех класічнай формы</p>
<p>Грахі, што сам з сябе саскроб,</p>
<p>Распіша чыста, бездакорна,</p>
<p>Хутчэй санет, а не паклёп.</p>
<p> </p>
<p>Радочак вышукае ў творах</p>
<p>І ўчэпіцца: не так гучыць!</p>
<p>А за мяжой аблезлы вораг</p>
<p>Ад здавальнення загурчыць.</p>
<p> </p>
<p>Той, што ні дай, нясе на продаж,</p>
<p>Гатоў крычаць на сто ганей —</p>
<p>Маўляў, у іх расце нязгода,—</p>
<p>Раўне, а потым і рване.</p>
<p> </p>
<p>І хмыліць губы невідзімка:</p>
<p>Ён — што, ён папярэдзіў свет!</p>
<p>І зноў бярэцца без затрымкі</p>
<p>За свой бясшумны пісталет.</p>
<p> </p>
<p>Пакуль адвеюць з тых санетаў</p>
<p>Няпраўду, зайздрасць, фальш заган,</p>
<p>Ён ходзіць ясны, ходзіць светлы —</p>
<p>Здабыў маральны чыстаган.</p>
<p> </p>
<p>Калі ж дзе ступіць неахайна,</p>
<p>Сам падстаўляе касмылі:</p>
<p>Даруем, знае...</p>
<p>Пільнасць, дбайнасць</p>
<p>З парадку дзён не адбылі.</p>
<p> </p>
<p>Як ён прабіўся, неданосак?</p>
<p>Такія, кажуць, мастакі</p>
<p>Падзараблялі на даносах</p>
<p>З-пад бенкендорфавай рукі.</p>
<p> </p>
<p>...Заблытан след, схавана імя,</p>
<p>Ужо мінуўся той папас,</p>
<p>Як пад імёнамі сваімі</p>
<p>Хапалі нас не за абцас.</p>
<p> </p>
<p>Вайна... Сягнулі не пад кулі,</p>
<p>А дзе цішэй, за частакол.</p>
<p>Рабілі так, каб іх прымкнулі,</p>
<p>Ды не трымаць жа пад замком.</p>
<p> </p>
<p>Цяпер шануюцца... На пару</p>
<p>Пякуць без прозвішчаў лісты,</p>
<p>На вуха пішуць мемуары —</p>
<p>Чаго не выслухаеш ты!</p>
<p> </p>
<p>Ці гэта каецца ураднік,</p>
<p>Жандар, што жылы рваў з людзей,</p>
<p>Ці тхор вяшчае з курасадні,</p>
<p>Як плакаў, душачы курэй?</p>
<p> </p>
<p>Гавораць, пішуць...</p>
<p>Божа мілы!</p>
<p>Каму пісаць, вучыць каго?</p>
<p>Вазьмі ты іх, калі пад сілу,</p>
<p>У рай усіх да аднаго.</p>
<p> </p>
<p>Мая цярплівая эпоха,</p>
<p>Усім адкрыты, цёплы край!</p>
<p>Не вымагаю, каб усохла</p>
<p>Чыя рука — так не карай!</p>
<p>Ну, паківай, ушчунь патроху,</p>
<p>А вось паперу — прыхавай!</p>
<p> </p>
<p> </p>
<p>1974</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>