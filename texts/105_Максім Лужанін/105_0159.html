<div class="container">
<div class="book-utils">
<div id="qrcode"></div>
<a href="/Maksim_Luzanin/Nasledavannie_narodnamu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1973 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Наследаванне народнаму -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Наследаванне народнаму</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>...А жылі-былі ў свеце тры тугі,</p>
<p>Злыя тры тугі — падкарытухі...</p>
<p> </p>
<p>У малодшай тугі бракавала кос,</p>
<p>Падплятала яна ў косы конскі хвост.</p>
<p>Нос — на дзесяць рос, на адну саспеў,</p>
<p>Між вачэй не ўлез, на ўсю губу сеў</p>
<p>І хаваўся за негустою,</p>
<p>Хоць і баба, за барадою.</p>
<p> </p>
<p>У сярэдняй тугі — не было нагі,</p>
<p>Успіралася на хатуль даўгі,</p>
<p>Руку правую ёй па локаць</p>
<p>Адсушыў, ад’еў труйны блёкат.</p>
<p> </p>
<p>У старэйшай тугі — над ілбом рагі,</p>
<p>Пад вачмі кругі,</p>
<p>З рота дух благі,</p>
<p>Вочы плаваюць у алеі:</p>
<p>Хто падыдзецца, так і ўмлее.</p>
<p> </p>
<p>Ёсць ці не грахі,</p>
<p>Дзьмуць у тры духі,</p>
<p>Гнуць у тры дугі</p>
<p>Злыя тры тугі...</p>
<p> </p>
<p>Завіхаюцца падкарытухі...</p>
<p> </p>
<p>Намагаліся цёткі нядобрыя,</p>
<p>Каб на іх былі ўсе падобныя,</p>
<p>І людзей з чалавечай рочаці</p>
<p>На капыл на свой паварочвалі.</p>
<p> </p>
<p>Ды прыйшоў красавік у госцікі,</p>
<p>Варухнуў ён вятрамі цёплымі,</p>
<p>Падхапіў тры тугі — выносьцеся! —</p>
<p>Не паспелі ўзляцець і — лопнулі!</p>
<p> </p>
<p>Казка расказана быццам дзіцячая,</p>
<p>Калі хто хоча, хай перайначвае,</p>
<p>Як аджылі</p>
<p>Тры тугі, разбойніцы,</p>
<p>Як пачалі</p>
<p>Пад іх людзі строіцца:</p>
<p>Недзе ў бародах</p>
<p>Хаваюць насы,</p>
<p>Следам за модай</p>
<p>Па пуп — валасы,</p>
<p>Кос не хапае — скубуць у кабылы,</p>
<p>Дзеўкі з хвастамі — страшная сіла!</p>
<p>Не надужаюцца надта размоваю,</p>
<p>Ходзяць маўчком, нібы губы за пломбаю,</p>
<p>А пад вачыма кругі вымалёўваюць,</p>
<p>Рукі і ногі ў шэйках выломваюць.</p>
<p> </p>
<p>Простая казка і ясная прыказка —</p>
<p>Што на прапіску, што тут на выпіску.</p>
<p>Я памаўчу...</p>
<p>У стаялыя рочаці</p>
<p>Вы ж і не хочаце,</p>
<p>Вы ж і не збочыце.</p>
<p> </p>
<p><i>1973</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>