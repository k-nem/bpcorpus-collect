<div class="container">
<div class="book-utils">
<div id="qrcode"></div>
<a href="/Maksim_Luzanin/Lavonicha.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1943-1974 -->
<!-- HEADER_FIELD Edition: Лужанін М. Збор твораў: У 4-х т. Т. 4. Кароткія аповесці; Апавяданні; Вершы і паэмы; Роздумы і турботы. - Мінск, Мастацкая літаратура, 1981. - 623 с. -->
<!-- HEADER_FIELD FirstPublicationYear: 1975 -->
<!-- HEADER_FIELD Pravapis: A1957 -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Лявоніха -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Лявоніха</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<a href="#chapter7">7</a><br/>
<a href="#chapter8">8</a><br/>
<a href="#chapter9">9</a><br/>
<a href="#chapter10">10</a><br/>
<a href="#chapter11">11</a><br/>
<a href="#chapter12">12</a><br/>
<a href="#chapter13">13</a><br/>
<a href="#chapter14">14</a><br/>
<a href="#chapter15">15</a><br/>
<a href="#chapter16">*</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>1</h3>
<p> </p>
<div class="POETRY">
<p>Няўцешнаю гадзінай</p>
<p>На твой ступіў я шлях,</p>
<p>Бацькоў маіх радзіма,</p>
<p>Палеская зямля.</p>
<p> </p>
<p>Мурожны і лясісты</p>
<p>Ласкавых сэрцаў край,</p>
<p>Ды рос там непамысны</p>
<p>Нішчымны ураджай.</p>
<p> </p>
<p>А скрозь глядзелі хаты</p>
<p>У люстра поўных рэк,</p>
<p>Патупваў хітраваты,</p>
<p>Спаважны чалавек.</p>
<p> </p>
<p>Зімой дзічка ўпалюе,</p>
<p>Б’е рыбу ў ледастаў.</p>
<p>Не скажа:</p>
<p>«Я мяркую!»</p>
<p>А ўсё:</p>
<p>«Як той казаў».</p>
<p> </p>
<p>Не то каб меў за сорам</p>
<p>У вока праўдай тнуць,</p>
<p>Ён так навучан горам,</p>
<p>Калі не мог дыхнуць,</p>
<p> </p>
<p>Калі пятой жандара</p>
<p>Яго прыціснуў пан,</p>
<p>Калі ён гаспадарыў</p>
<p>Ад сошкі і цапа.</p>
<p> </p>
<p>І толькі знаў дакуку,</p>
<p>Чуць што:</p>
<p>«Спускай штаны!»</p>
<p>Упісвалі навуку</p>
<p>Яму ніжэй спіны.</p>
<p> </p>
<p>У пошуках ратунку</p>
<p>Ад гэтых злых прыгод</p>
<p>Сваю святую думку</p>
<p>Валіў ён на «таго»:</p>
<p> </p>
<p>Як той казаў, аконам</p>
<p>Сыцей за воўка жыў;</p>
<p>Як той казаў, законам</p>
<p>Хоць пень падперажы.</p>
<p> </p>
<p>А хто ён, «той»? У свеце</p>
<p>Спаткай ці дажані,</p>
<p>Калі дагоніш вецер</p>
<p>Сярод пажатых ніў.</p>
<p> </p>
<p>Прыдумка скіне шоры</p>
<p>І рынецца ў аблёт,</p>
<p>Увесь яе паўторыць</p>
<p>Ваколічны народ.</p>
<p> </p>
<p>І так, абавязкова,</p>
<p>Па коле прыйдзе зноў,</p>
<p>Пастукаецца слова,</p>
<p>Адкуль пайшло, дамоў.</p>
<p> </p>
<p>І хтось, нібы не ведаў,</p>
<p>Як бы не сам складаў,</p>
<p>Штурхне пад бок суседа:</p>
<p>«Ці чуў, як «той» казаў?»</p>
<p> </p>
<p>Прыложыць, прымудруе</p>
<p>І рад — чаго яшчэ! —</p>
<p>Ён выкпіў долю злую,</p>
<p>Нібы прагнаў з вачэй.</p>
<p> </p>
<p>Хоць гнуўся з панскай ласкі</p>
<p>І часта еў кару,</p>
<p>А песняю і казкай</p>
<p>Багаты беларус.</p>
<p> </p>
<p>З высокіх ганкаў дома,</p>
<p>З гары, дзе мы стаім,</p>
<p>Шчаслівы мой патомак,—</p>
<p>Схіліся перад ім.</p>
<p> </p>
<p>Ён з граматы агорваў</p>
<p>«Тры крыжыкі» навек,</p>
<p>Не злыдзень, не аторва,</p>
<p>Цярплівы чалавек.</p>
<p> </p>
<p>Лічыў за гонар працу,</p>
<p>Як пух, араў папар,</p>
<p>Здаралася, знянацку</p>
<p>Нажне снапок з выгар.</p>
<p> </p>
<p>Але бяды не сходаў,</p>
<p>Бо вочы выеў дым.</p>
<p>Ён жыў даўно, твой продак,</p>
<p>Схіліся ж перад ім.</p>
<p> </p>
<p>Яго ў старых выданнях</p>
<p>Размалявалі ўсмак,</p>
<p>Цянётамі паданняў</p>
<p>Заблытвалі ўсяляк.</p>
<p> </p>
<p>Ману пагналі хваляй</p>
<p>Пра люльку з капшуком</p>
<p>І голаў забрыталі</p>
<p>Злавесным каўтуном.</p>
<p> </p>
<p>Балотнай трасцай білі,</p>
<p>Загнюшвалі душу,</p>
<p>А зверху начапілі</p>
<p>Мянушку:</p>
<p>«Паляшук».</p>
<p> </p>
<p>Ды не зламала трасца</p>
<p>Яго ў глухім жыцці:</p>
<p>Пачаў угору брацца,</p>
<p>Вышэй бароў расці.</p>
<p> </p>
<p>Ён развітаўся з горам</p>
<p>І перад светам стаў,</p>
<p>Прыдбаўшы сталы гонар</p>
<p>Умельца слаўных спраў.</p>
</div>
<div class="CLEAR"></div>
<p> </p>
<p> </p>
<h3><a id="chapter2"></a>2</h3>
<p> </p>
<div class="POETRY">
<p>Там кожны добра ведаў</p>
<p>Дамок ля ветрака,</p>
<p>Гудца, па ўзросце дзеда,</p>
<p>Ды трохі дзівака.</p>
<p> </p>
<p>Дамочак — тры на восем —</p>
<p>Як быццам зазываў:</p>
<p>Хлябок падзелім з госцем,</p>
<p>Крыніца дасць пітва.</p>
<p> </p>
<p>Зямлі — з жабрачы вузел,</p>
<p>Ды ў дзеда на страсе</p>
<p>Чырванадзюбы бусел</p>
<p>Спаў на адной назе.</p>
<p> </p>
<p>Было з дзесятак клетак</p>
<p>Са спеўнай птушыной,</p>
<p>Цвіло ці мала кветак</p>
<p>Пад вокнамі вясной.</p>
<p> </p>
<p>Збірала лета ў соты</p>
<p>З пахучай ліпы мёд,</p>
<p>Дарыла і ўмалотам,</p>
<p>Няхай не кожны год.</p>
<p> </p>
<p>Як жнівень мэндлі звозіў,</p>
<p>Уцёршы пот з пакош,</p>
<p>Па садзе несла восень</p>
<p>Буйных антонаў кош.</p>
<p> </p>
<p>Выспельвала ігрушы,</p>
<p>Як медныя званы,</p>
<p>Збіраючы ў папушы</p>
<p>Буйныя тытуны.</p>
<p> </p>
<p>Каб доле пасадзілі,</p>
<p>Дык і дзіця расло б:</p>
<p>Ніколі на сядзібе</p>
<p>Не зводзіўся прыплод.</p>
<p> </p>
<p>Была з удачай хата,</p>
<p>Трымаўся добры лад:</p>
<p>Прыводзіла багата</p>
<p>Жывёліна блізнят.</p>
<p> </p>
<p>А на пацеху ўнучкам,</p>
<p>Хоць і бурчыць стары,</p>
<p>Не астанецца сучка:</p>
<p>Прываліць пар са тры.</p>
<p> </p>
<p>І кожная тварына</p>
<p>Маленькага двара</p>
<p>На мове гаварыла</p>
<p>Свайго гаспадара.</p>
<p> </p>
<p>Як выйдзе раніцою,</p>
<p>Ускінуўшы кажух,—</p>
<p>Авечай мітуснёю</p>
<p>Акажацца катух.</p>
<p> </p>
<p>Як быццам бы пад швайкай,</p>
<p>Падсвінак вераскне,</p>
<p>Перажаваўшы жвайку,</p>
<p>Падласая ўздыхне.</p>
<p> </p>
<p>Вачыма сонна лыпне,</p>
<p>І, быццам незнарок,</p>
<p>Падняўшы мызу, мыкне</p>
<p>Лабаты бугаёк.</p>
<p> </p>
<p>Няпэўнымі нагамі</p>
<p>Падыдуць да рукі,</p>
<p>Варушачы губамі,</p>
<p>Два лысых стрыгункі.</p>
<p> </p>
<p>І раптам дасць у трубы,</p>
<p>Задраўшы галаву,</p>
<p>Высокі, белагруды,</p>
<p>Як жораў, галагут.</p>
<p> </p>
<p>Аж рэха страпянецца</p>
<p>Ад стрэшкі да сцяны,</p>
<p>А дзед сабе смяецца:</p>
<p>— Адкуль гэта бярэцца</p>
<p>У дробнай птушыны?</p>
<p>Тут і мярцвяк ускочыць</p>
<p>Ад пеўневай трубы!</p>
<p> </p>
<p>Пад свірнам забуркочуць</p>
<p>Сівыя галубы,</p>
<p>Хвастамі завіляе</p>
<p>Сабачая сям’я.</p>
<p> </p>
<p>Дзед весела гукае:</p>
<p>— Капэлія мая!</p>
<p> </p>
<p>Зарохкае, забрэша,</p>
<p>Замыкае хляўчук...</p>
<p>А гаспадар усцешан:</p>
<p>— Мацней, зялёны сук!</p>
</div>
<div class="CLEAR"></div>
<p> </p>
<p> </p>
<h3><a id="chapter3"></a>3</h3>
<p> </p>
<div class="POETRY">
<p>Дзівіліся па вёсках</p>
<p>І, меркаваўшы ўсяк,</p>
<p>Пусцілі пагалоску,</p>
<p>Нібыта дзед — вядзьмак.</p>
<p> </p>
<p>Што ён, травы на пойме</p>
<p>Сабраўшы ля ракі,</p>
<p>Як дасць карове ў пойле,</p>
<p>Дык зразу блізнюкі.</p>
<p> </p>
<p>Каб выпытаць сакрэты</p>
<p>Пра тыя спарышы,</p>
<p>Старому шмат за гэта</p>
<p>Стаўлялі барышы.</p>
<p> </p>
<p>Перакуліўшы чарку,</p>
<p>Ён важна прамаўляў,</p>
<p>Што трэба гаспадарку</p>
<p>Трымаць, як той казаў.</p>
<p> </p>
<p>Бо кожнае ж стварэнне</p>
<p>Шануе догляд твой:</p>
<p>Падбай у час аб сене,</p>
<p>А ў холад цёплым пой.</p>
<p> </p>
<p>Ён ведаў трохі лекаў,</p>
<p>На зёлках разумеў,</p>
<p>У болю чалавеку</p>
<p>Ён пасабіць умеў.</p>
<p> </p>
<p>Патрэбныя прыкметы</p>
<p>У памяці збярог,</p>
<p>Якое будзе лета,</p>
<p>Сказаць зімою мог.</p>
<p> </p>
<p>А сілаю замоваў</p>
<p>Ніколі не ўладаў,</p>
<p>Хоць пра вядзьмарства мову</p>
<p>Не лішне адкідаў.</p>
<p> </p>
<p>Была з таго пашана</p>
<p>І чарка на стале.</p>
<p>Хадзіў ён на Івана,</p>
<p>Як бы на чары, ў лес.</p>
<p> </p>
<p>А ў пушчы грыбам пахне,</p>
<p>Жывіцай баравой.</p>
<p>Ні чараў тых, ні страхаў</p>
<p>У цішыні начной.</p>
<p> </p>
<p>Там, каля хвояў гонкіх</p>
<p>Прыстояўшы адзін,</p>
<p>Паслухае гамонкі</p>
<p>Шумлівых верхавін.</p>
<p> </p>
<p>Далоняю пагладзіць</p>
<p>Смалістыя камлі</p>
<p>Ды сам сабе парадзіць:</p>
<p>— Эх, дошчачкі былі б!</p>
<p> </p>
<p>І дрэў, як у люстэрку,</p>
<p>Жыццё яму відно.</p>
<p>Пускаў святло сякеркай</p>
<p>У дом цераз акно.</p>
<p> </p>
<p>Пяе на гэблі стружка,</p>
<p>З-пад майстравай рукі,</p>
<p>Як шлюбная істужка,</p>
<p>Злятае на бакі.</p>
<p> </p>
<p>Ён вырабляў драбіны —</p>
<p>Цяпер такіх няма:</p>
<p>Да лёстачкі — з кляніны,</p>
<p>Хоць зараз на кірмаш,</p>
<p> </p>
<p>А ў снежныя павевы,</p>
<p>На радасць хлапчанят,</p>
<p>Малым выточваў з дрэва</p>
<p>Звяроў і птушанят.</p>
<p> </p>
<p>Па лыжцы ўсім знаёмым</p>
<p>Спрэзэнтаваць любіў,</p>
<p>Адно труны нікому</p>
<p>Ніколі не зрабіў.</p>
<p> </p>
<p>— Я, бачыш, не аматар,—</p>
<p>Казаў на просьбы ён,—</p>
<p>Стаўляць глухія хаты,</p>
<p>Без печы, без акон.—</p>
<p> </p>
<p>Было ў сталярцы чыста,</p>
<p>Уцешна для душы</p>
<p>І крышачку ўрачыста,</p>
<p>Як колісь на імшы.</p>
<p> </p>
<p>Кавалкаў восем грабу</p>
<p>Ён вяліў там з вясны,</p>
<p>Камлі чырвоных яблынь,</p>
<p>Бярозы і сасны.</p>
<p> </p>
<p>Здаецца, ажывалі</p>
<p>Застыглыя брусы</p>
<p>І формы набывалі</p>
<p>Высокае красы,</p>
<p> </p>
<p>Каб стаць дзесяткам рэчаў,</p>
<p>Цабэркаў і дайніц,</p>
<p>Начыннем чалавечай</p>
<p>Штодзённай сумятні.</p>
<p> </p>
<p>І ў марах уздымаўся</p>
<p>Іх лёсаў уладар,</p>
<p>Маленькі, сівы майстар,</p>
<p>Што ўсім жыццё ім даў.</p>
<p> </p>
<p>. . . . . . . . . . .</p>
<p> </p>
<p>Пагаманіўшы з голлем,</p>
<p>Дамоў прастуе дзед,</p>
<p>Мяркуючы павольна,</p>
<p>Як складна зроблен свет.</p>
<p> </p>
<p>І сінія прасторы,</p>
<p>І бору галасы,</p>
<p>І ў ясным небе зоры,</p>
<p>І ў полі каласы.</p>
<p> </p>
<p>Здавалася ў спакоі</p>
<p>Зарошаных палян</p>
<p>Разумнаю, жывою</p>
<p>Істотаю зямля.</p>
<p> </p>
<p>Ды толькі крыўды многа,</p>
<p>Няроўна дзеліць бог.</p>
<p>Палаяць бы старога —</p>
<p>Ён, пэўна б, лепей мог.</p>
<p> </p>
<p>І год ужо багата!</p>
<p>Дзед ціхенька ўздыхне,</p>
<p>Што мае ўсё пачатак</p>
<p>І мае ўсё канец.</p>
</div>
<div class="CLEAR"></div>
<p> </p>
<p> </p>
<h3><a id="chapter4"></a>4</h3>
<p> </p>
<div class="POETRY">
<p>Былі вачам на ўцеху</p>
<p>У дзеда тры сыны:</p>
<p>Старэйшы не прыехаў</p>
<p>З японскае вайны;</p>
<p> </p>
<p>Сярэдні на германскай</p>
<p>З-пад Буга не прыйшоў,</p>
<p>А меншы ў грамадзянскай</p>
<p>Спачыў за Іртышом.</p>
<p> </p>
<p>Застаўся сціхатою</p>
<p>Адзін старадзяроў</p>
<p>З малых дзяцей капою</p>
<p>І паўкапою ўдоў.</p>
<p> </p>
<p>Раслі яны як трэба,</p>
<p>Дзяўчаткі і хлапцы.</p>
<p>Дай хлеба і да хлеба,</p>
<p>Спрабуй стачыць канцы!</p>
<p> </p>
<p>У лапціках хадзілі —</p>
<p>Лазы такі было! —</p>
<p>Іх сцюжы халадзілі,</p>
<p>Іх лашчыла цяпло.</p>
<p> </p>
<p>Са столярскай работы,</p>
<p>Шкадуючы малых,</p>
<p>Зрабіў ім пару ботаў,</p>
<p>Але адну на ўсіх.</p>
<p> </p>
<p>Каб добра ўмелі хлопцы</p>
<p>Дайсці да зерня спраў,</p>
<p>Па цэлай сямігодцы</p>
<p>Ім дзед асвету даў.</p>
<p> </p>
<p>— А дзеўка без вучэння</p>
<p>Падчэпіць жанішка,</p>
<p>Абы,— казаў,— хаценне</p>
<p>Хадзіць каля гаршка.—</p>
<p> </p>
<p>І хоць варыла ў дзеда</p>
<p>Сівая галава,</p>
<p>Ды тут наконта ведаў</p>
<p>Ён моцна пудлаваў.</p>
<p> </p>
<p>Не тыя ўжо навукі</p>
<p>Ступалі па раллі...</p>
<p>Сталелі ў дзеда ўнукі</p>
<p>І праўнукі раслі.</p>
<p> </p>
<p>І час растоптваць шырай</p>
<p>Ім сцежкі загадаў,</p>
<p>Ляцець у дальні вырай</p>
<p>Ад роднага гнязда.</p>
<p> </p>
<p>Адзін птушынай фермай</p>
<p>Удала кіраваў,</p>
<p>А той зямлю размерваў,</p>
<p>А той старшыняваў.</p>
<p> </p>
<p>Унучкі — хто даярка,</p>
<p>Руплівая пра ўдой,</p>
<p>Хто лепшая свінарка</p>
<p>У вобласці сваёй.</p>
<p> </p>
<p>І кожнае нядзелі</p>
<p>Сястрыцы і браты</p>
<p>За абавязак мелі</p>
<p>Да дзеда слаць лісты.</p>
<p> </p>
<p>Заўсёды віншавалі</p>
<p>З вясёлым днём каляд</p>
<p>І грошай падкідалі</p>
<p>На чарчыну да свят.</p>
<p> </p>
<p>Мог жыць ён і без працы,</p>
<p>Дастаў пашаны дзед —</p>
<p>Каб зажадаў катацца,</p>
<p>Увесь бы з’ездзіў свет.</p>
<p> </p>
<p>Пакуль такое шчасце</p>
<p>Зірнула на парог,</p>
<p>Зазнаў ён шмат напасці —</p>
<p>Цароў не менш як трох.</p>
<p> </p>
<p>А колькі змусаў, чыншаў</p>
<p>За век свой праглынуў,</p>
<p>Што нетрывалы іншы</p>
<p>І капыты б згарнуў.</p>
<p> </p>
<p>А ён рабіў, не гнуўся,</p>
<p>З радна прыждаў відна.</p>
<p>І паклякотваў бусел,</p>
<p>Вартуючы гумна.</p>
<p> </p>
<p>Часамі, цёплым ранкам,</p>
<p>На росныя шляхі</p>
<p>Стары глядзеў з прыганка,</p>
<p>А бусел са страхі.</p>
<p> </p>
<p>І дзед махаў рукою:</p>
<p>— Зусім бацян сапсеў!</p>
<p>А бусел думаў тое ж,</p>
<p>Але сказаць не ўмеў.</p>
</div>
<div class="CLEAR"></div>
<p> </p>
<p> </p>
<h3><a id="chapter5"></a>5</h3>
<p> </p>
<div class="POETRY">
<p>Як хлопцы талакою</p>
<p>Пайшлі на ўласны хлеб,</p>
<p>Застаўся дзед з адною</p>
<p>Унучкаю ў сяле.</p>
<p> </p>
<p>Ці то спалохаў морак,</p>
<p>Калі была ўцяжку,—</p>
<p>Нявестухна заморак</p>
<p>Радзіла нацямку.</p>
<p> </p>
<p>Прыхворвала малая,</p>
<p>Тулялася маўчком.</p>
<p>Ляны яе не лаяў,</p>
<p>Не сцёбаў паўразом.</p>
<p> </p>
<p>І ад уласнай маці</p>
<p>У шэрых дзён хадзе</p>
<p>Жыцця не мела ў хаце,</p>
<p>Пакуль не ўзяўся дзед:</p>
<p> </p>
<p>— Так можна з чалавека</p>
<p>І нелюдзя зрабіць! —</p>
<p>Ён даў малой апеку</p>
<p>На зёлкі, на грыбы.</p>
<p> </p>
<p>Тады ў яе на лекі,</p>
<p>Што вынайшаў народ,</p>
<p>Расплюшчыліся вейкі,</p>
<p>Каб несці з роду ў род.</p>
<p> </p>
<p>І неяк неўзаметку</p>
<p>Дараджваць пачала,</p>
<p>Што трэба, каб улетку</p>
<p>Раілася пчала.</p>
<p> </p>
<p>Як падысці да раны,</p>
<p>Як боль дурны суняць,</p>
<p>Як шчаўем шаткаваным</p>
<p>Зняць наедзі ў каня.</p>
<p> </p>
<p>Тут ад свайго закону</p>
<p>Дзед адступаць пачаў:</p>
<p>Зімы чатыры ў школу</p>
<p>Дзяўчынку пасылаў.</p>
<p> </p>
<p>Пасля займеў ён скруху:</p>
<p>Расце, цвіце дзяўчо!</p>
<p>Такую шчабятуху</p>
<p>Бяры пад сем ключоў.</p>
<p> </p>
<p>Паперадзе усюды —</p>
<p>На ржышчы і ў танку.</p>
<p>Валодаць гэтак склюдам</p>
<p>Не брыдка мужыку.</p>
<p> </p>
<p>І ў будні дзень, і ў свята</p>
<p>Значна паміж людзей —</p>
<p>З касою аж па пяты,</p>
<p>З азёрцамі вачэй.</p>
<p> </p>
<p>Красу такую ўпотай</p>
<p>Дарэмна не хавай,</p>
<p>І дзеду ад залётаў</p>
<p>Хоць браму падпірай.</p>
<p> </p>
<p>Уславілася гэтак,</p>
<p>Што, як на цуд які,</p>
<p>З пятнаццаці паветаў</p>
<p>Кацілі жаніхі.</p>
<p> </p>
<p>І хоць часамі ўнучка</p>
<p>Знаходзіла пад густ,</p>
<p>Сватам уласнаручна</p>
<p>Дзед падкладаў «гарбуз».</p>
<p> </p>
<p>Не мог знайсці абранца,</p>
<p>Каб мець душы спакой,</p>
<p>Ніяк не мог расстацца</p>
<p>З адзінкаю сваёй.</p>
<p> </p>
<p>Не аддаваў, хоць рэжце,</p>
<p>Паўсвету абшукаў,</p>
<p>Ды мусіў-ткі нарэшце</p>
<p>Прыняць ёй прымака.</p>
<p> </p>
<p>І дуж, і ў працы здацен,</p>
<p>Прыгож быў з твару ён,</p>
<p>Адно ўсяго багацця,</p>
<p>Што меў імя — Лявон.</p>
<p> </p>
<p>З малым пасагам скрыня,</p>
<p>Але — такой бяды!</p>
<p>І стала Кацярына</p>
<p>Лявоніхай тады.</p>
<p> </p>
<p>Гарой падушкі ўзбіты,</p>
<p>І выбелена столь,</p>
<p>Засланы дамавіта</p>
<p>Настольніцаю стол.</p>
<p> </p>
<p>І хоць была замужкай</p>
<p>Спаважнаю ў жыцці,</p>
<p>Яна любіла стужку</p>
<p>У косы заплясці.</p>
<p> </p>
<p>Ды ў часе шэрых змрокаў</p>
<p>Крадком туды міргнуць,</p>
<p>Дзе з выганаў далёкіх</p>
<p>Начлежнікі пяюць.</p>
<p> </p>
<p>Румяная, як вішня,</p>
<p>Убёры зіхацяць.</p>
<p>Як толькі з хаты выйшла</p>
<p>Пяе наўкол прасцяг.</p>
<p> </p>
<p>Пяе пра той вяночак,</p>
<p>Што ў полі начаваў,</p>
<p>Пра тое, як Лявончык</p>
<p>У губкі цалаваў.</p>
<p> </p>
<p>Як некалі кахала,</p>
<p>Дзяўчынаю была —</p>
<p>Сымону вышывала,</p>
<p>Лявону аддала</p>
<p> </p>
<p>Кашулю з васількамі</p>
<p>На восем каляроў,</p>
<p>З дубовымі лістамі</p>
<p>І з парай галубоў.</p>
<p> </p>
<p>Ці ж мала іх бывае</p>
<p>На свеце, розных дзіў:</p>
<p>Лявон яе не лаяў,</p>
<p>А як яшчэ любіў.</p>
<p> </p>
<p>Ды толькі ў добрай ласцы</p>
<p>Не шмат яны жылі:</p>
<p>Тады з вайной чапляцца</p>
<p>Суседзі пачалі.</p>
<p> </p>
<p>На тую пагалоску,</p>
<p>Што стала ля акон,</p>
<p>Сабраўся хутка ў войска</p>
<p>Зімовым днём Лявон.</p>
<p> </p>
<p>А цераз месяц з Мінска</p>
<p>Паперу дзед дастаў,</p>
<p>Што без весці на фінскай</p>
<p>Зямлі</p>
<p>Лявон прапаў.</p>
<p> </p>
<p>У вёсцы стала ціха,</p>
<p>Няведама адкуль</p>
<p>Прыблыталася ліха .</p>
<p>У дом пры ветраку.</p>
<p> </p>
<p>А гора над жанчынай</p>
<p>Звінела аваднём,</p>
<p>Ваду слязьмі гарчыла,</p>
<p>Ляцела ўслед грунём.</p>
<p> </p>
<p>Ды смутак, сцяўшы грудзі,</p>
<p>Хоць боль душу вымаў,</p>
<p>Не паказала людзям,</p>
<p>Адужвала сама.</p>
<p> </p>
<p>Жыла сабе ўдавою,</p>
<p>У працы — ад відна,</p>
<p>Дзявочаю красою</p>
<p>Свяцілася яна.</p>
<p> </p>
<p>Ёй кожны пасміхнецца —</p>
<p>І прэч турбот раі,</p>
<p>Бо ведала, як сэрца</p>
<p>У часе падгаіць.</p>
<p> </p>
<p>Ці прыказкай, ці складкай,</p>
<p>От гэтак, акурат,</p>
<p>Як некалі прабабка</p>
<p>Сто год таму назад.</p>
<p> </p>
<p>Дык нездарма гавораць:</p>
<p>Лягчэй таму знайсці</p>
<p>Шлях да людскога гора,</p>
<p>Хто меў сваё ў жыцці.</p>
</div>
<div class="CLEAR"></div>
<p> </p>
<p> </p>
<h3><a id="chapter6"></a>6</h3>
<p> </p>
<div class="POETRY">
<p>Сцвярджаць не падручуся,</p>
<p>Але, як сведчыць дзед,</p>
<p>У кожным беларусе</p>
<p>Жыве крыху паэт.</p>
<p> </p>
<p>З усіх найлепшых згадак</p>
<p>Любіў згадаць сівы,</p>
<p>Як ён рабіў парадак,</p>
<p>Вярнуўшыся з Масквы.</p>
<p> </p>
<p>На ўтаймаванне сварак,</p>
<p>Каб згодай дыхаў дом,</p>
<p>Падаўся ён на старасць</p>
<p>Ад вёскі хадаком.</p>
<p> </p>
<p>Хацеў узяць да ладу,</p>
<p>Ці будзе так сяло</p>
<p>За сённяшняй уладай</p>
<p>Жыць, як даўней жыло.</p>
<p> </p>
<p>Ці доўга брыў, ці мала,</p>
<p>Дамогся ж без прыгод,</p>
<p>Ён, чалавек бывалы,</p>
<p>Інтэрасу свайго.</p>
<p> </p>
<p>Пасля расказваў многа,</p>
<p>Як у Маскве жывуць,</p>
<p>I пра сваю дарогу</p>
<p>Ды ўжо ж і пра Маскву.</p>
<p> </p>
<p>І добра там, і чыста,</p>
<p>І ўсё ў сваёй пары,</p>
<p>І можаш асабіста</p>
<p>З кім хочаш гаварыць.</p>
<p> </p>
<p>Быў госцем ён паўднёўку</p>
<p>У саменькім Крамлі:</p>
<p>Аддзячылі вандроўку,</p>
<p>Адказ на ўсё далі.</p>
<p> </p>
<p>На сходах і ў размовах</p>
<p>Дзед стаў як старшыня:</p>
<p>Абы прамовіў слова —</p>
<p>Адразу цішыня.</p>
<p> </p>
<p>Казаў:</p>
<p>— У гаспадарцы</p>
<p>Мы з вамі — галава.</p>
<p>Сам Ленін кухаварцы</p>
<p>Даў права кіраваць.</p>
<p> </p>
<p>Смяхоцце з нашых нівак!</p>
<p>Уперак ляжа пёс —</p>
<p>Дык на маёй — загрывак,</p>
<p>А на суседскай — хвост.</p>
<p> </p>
<p>Што возьмеш з гэткіх шматаў?</p>
<p>Ары, гнайком аблі,</p>
<p>Глядзіш — а коп нажата,</p>
<p>Як грыўняў у рублі.</p>
<p> </p>
<p>Дык што?</p>
<p>Пара загоны</p>
<p>Вылузваць з-пад мяжы,</p>
<p>Па новаму закону</p>
<p>Давайце, людзі, жыць.</p>
<p> </p>
<p>Той верыць, той не верыць...</p>
<p>Як рушыць даўні ўток?</p>
<p>Зямлю супольна мераць</p>
<p>Не важыцца ніхто.</p>
<p> </p>
<p>Арцельна?</p>
<p>Штось не смачна —</p>
<p>Усё ў адзін прыпол...</p>
<p>А як жа гусь і качка,</p>
<p>А як жа конь і вол?</p>
<p> </p>
<p>Расказваць казку — хутка,</p>
<p>Рабіць — куды цяжэй.</p>
<p>А тут благая чутка</p>
<p>Бянтэжыла людзей.</p>
<p> </p>
<p>Паблізу злоснік сноўдаў.</p>
<p>Паднёс і ён брыды</p>
<p>Наконт агульных коўдраў</p>
<p>Ды іншай лабуды.</p>
<p> </p>
<p>Не даў бы рады больцы</p>
<p>Наш дзед, адзін, як ліст,</p>
<p>Калі б не камсамольцы</p>
<p>Ды стэльмах-камуніст.</p>
<p> </p>
<p>Няхай і маладзенькі,</p>
<p>А ўпорчывы гурток:</p>
<p>У вёскі памаленьку</p>
<p>З вачэй сагналі змрок.</p>
<p> </p>
<p>Што людзі робяць кружна,</p>
<p>На месца ставіць час.</p>
<p>І там пачаў адужваць,</p>
<p>Пачаў сталець калгас.</p>
<p> </p>
<p>Чаго не надта мелі —</p>
<p>Дадасць наступны год...</p>
<p>А дзед стаў у арцелі</p>
<p>Сталяр і пчалавод.</p>
<p> </p>
<p>За гаспадыню ў дзеда,</p>
<p>Застаўшыся змала,</p>
<p>Вясёлая кабета,</p>
<p>Лявоніха, была.</p>
<p> </p>
<p>Яму за ўпраўнай гэткай</p>
<p>Не жытка — любата!</p>
<p>Ён клікаў бога ў сведкі,</p>
<p>Што будзе жыць да ста.</p>
</div>
<div class="CLEAR"></div>
<p> </p>
<p> </p>
<h3><a id="chapter7"></a>7</h3>
<p> </p>
<div class="POETRY">
<p>Як доўга вее вецер</p>
<p>З паўночнай стараны,</p>
<p>Дык па старой прыкмеце —</p>
<p>Чакай тады на свеце</p>
<p>Вялікае вайны.</p>
<p> </p>
<p>І выйшла так на справе,</p>
<p>Што ў гэты год якраз</p>
<p>Адтуль усенькі травень</p>
<p>Вятруга дзьмуў да нас.</p>
<p> </p>
<p>Адходзілі салдаты,</p>
<p>Ад іх пачуў стары,</p>
<p>Што Мінск ужо заняты,</p>
<p>Як ёсць агнём гарыць.</p>
<p> </p>
<p>І стала шэра, мгліста,</p>
<p>Маркота навакол:</p>
<p>Калі ўжо там фашысты —</p>
<p>Чакай сюды за стол.</p>
<p> </p>
<p>Якраз у вазавіцу</p>
<p>Удаўся дзень-парун,</p>
<p>Услед за бліскавіцай</p>
<p>Раз-пораз біў пярун.</p>
<p> </p>
<p>Дзесь гупалі зеніткі,</p>
<p>Як прайнік па ставу,</p>
<p>Нягода ўвачавідкі</p>
<p>Дыхнула ў твар сялу.</p>
<p> </p>
<p>І вось — на самаходах,</p>
<p>Як бралася на ноч,</p>
<p>Нямецкая пяхота</p>
<p>Заспела ў Белабоч.</p>
<p> </p>
<p>А ў дзеда — хата з краю.</p>
<p>Зайшлі — нішто куток!</p>
<p>І афіцэр пытае:</p>
<p>— Ну, як жывём, дзядок?</p>
<p> </p>
<p>— Жывём, гасцей не клічам</p>
<p>І ў госці не паўзём,</p>
<p>Няпрошаных па лычу</p>
<p>Частуем таўкачом.—</p>
<p> </p>
<p>Адказ, як кажуць, трапны —</p>
<p>І той незалюбіў,</p>
<p>Схапіўся за гарапнік,</p>
<p>Аднак не зачапіў.</p>
<p> </p>
<p>— Што ж, ёсць вада і паша,</p>
<p>Дык станем на папас.</p>
<p>Гарэлка сёння наша,</p>
<p>Цягні на стол прыпас.</p>
<p> </p>
<p>— А з чым жа піць гарэлку? —</p>
<p>Стары яму сказаў,—</p>
<p>Пайшла цыбуля ў стрэлкі,</p>
<p>Увесь гарод збуяў.</p>
<p> </p>
<p>— Абы хапіла солі —</p>
<p>Цыбулю сам з’ясі,</p>
<p>А мы і кілбасою</p>
<p>Не дурні закусіць.</p>
<p> </p>
<p>— На баранову лытку</p>
<p>Шукайце іншы дом,</p>
<p>А ў нас вада з малітвай,</p>
<p>Скарынка з часнаком.</p>
<p> </p>
<p>— Дык вось што! Значыць, васпан,</p>
<p>Мы трапілі ў калгас?</p>
<p>— Калгас сабе калгасам,</p>
<p>А страва — не для вас.—</p>
<p> </p>
<p>Кіпіць, бялее немец,</p>
<p>Як шума з малака,</p>
<p>І дзеду ў грудзі стрэліць</p>
<p>Хапаецца рука.</p>
<p> </p>
<p>Бягом, на мову тую,</p>
<p>Лявоніха да іх:</p>
<p>— Я вам усё згатую,</p>
<p>Не слухайце старых! —</p>
<p> </p>
<p>Крыху перапрасіла,</p>
<p>Зняў з кабура далонь:</p>
<p>— Памыцца прынясі нам</p>
<p>Ды запалі агонь.—</p>
<p> </p>
<p>А дзед як не падскочыць,</p>
<p>Не можа памаўчаць.</p>
<p>І кпіны сыпле ў вочы,</p>
<p>Як пылам з дзеркача:</p>
<p> </p>
<p>— У нас такія справы,</p>
<p>Што лямпы не гараць,</p>
<p>Хіба гасцям паставіць</p>
<p>Пад вока ліхтара.—</p>
<p> </p>
<p>Жанчына — да старога:</p>
<p>— Суціш душу сваю!</p>
<p>Тут кпіны ні да чога —</p>
<p>Што стрэмка бугаю...</p>
<p> </p>
<p>— А ты ўжо рада госцю,</p>
<p>Мяркечаш, як каза...</p>
<p>Ніхто ж сабе ад злосці</p>
<p>Язык не адгрызаў.</p>
<p> </p>
<p>— Лепш нашчапаў бы трэсак</p>
<p>Камінак распаліць...—</p>
<p>І стала пеўняў рэзаць,</p>
<p>На сала яйкі біць.</p>
<p> </p>
<p>Заложна глушыць скваркі</p>
<p>Нямецкі целяпень.</p>
<p>Пасля чацвёртай чаркі</p>
<p>Крыху асалапеў.</p>
<p> </p>
<p>Разявіў зяпу насцеж,</p>
<p>І зубы — напаверх,</p>
<p>Стаў вельмі выхваляцца,</p>
<p>Што храбры афіцэр.</p>
<p> </p>
<p>Пачаць спрабуе гулі</p>
<p>І валіць напрасцяк:</p>
<p>— Не баба — проста куля,</p>
<p>Які дасі ёй брак!</p>
<p> </p>
<p>Само жывое срэбра,</p>
<p>Хоць жменю падстаўляй!</p>
<p>Дамовімся, як трэба,—</p>
<p>Яшчэ па чарцы дай.</p>
<p> </p>
<p>— Ага, ў мяне схавана</p>
<p>Ёсць пляшачка адна,</p>
<p>Калі паслаў бог пана,</p>
<p>Мы ў ёй дастанем дна.</p>
<p> </p>
<p>Яна прынесла блёкат,</p>
<p>Траву, што горне ў сон,</p>
<p>Лінула шчодра соку —</p>
<p>Глыні, калі жадзён.</p>
<p> </p>
<p>— Са мною хочаш сесці?</p>
<p>— Ды дзе мне там сядаць!</p>
<p>Ці ж толькі пану есці —</p>
<p>Хай вып’е і салдат.—</p>
<p> </p>
<p>Смяюцца, рады немцы:</p>
<p>Удачу лёс паслаў!</p>
<p>Жанчына ім у сенцы</p>
<p>Нясе ўсялякіх страў.</p>
<p> </p>
<p>Ды сочыць, каб нікому</p>
<p>З іх крыўда не была,</p>
<p>І соку вартавому</p>
<p>Перш-наперш наліла.</p>
<p> </p>
<p>Пакуль яна хадзіла,</p>
<p>Сп’янелы афіцэр</p>
<p>Хваліўся, плёў пра дзівы</p>
<p>Са шклянкаю ў руцэ.</p>
<p> </p>
<p>— Праз месяц мы Расію</p>
<p>Падтопчам, быццам гаць...</p>
<p>— Жывому не пад сілу,</p>
<p>А мёртвым не падняць.</p>
<p> </p>
<p>— Мы ў свеце многа важым</p>
<p>Што ёсць на свеце — я?</p>
<p>— Хай не крыўдуе вашаць,</p>
<p>Вось прыказка мая:</p>
<p> </p>
<p>Кабыла цягне сані,</p>
<p>Фурман кабылу б’е,</p>
<p>А хто на возе, пане,</p>
<p>Цяжару дадае.—</p>
<p> </p>
<p>— Як бачу, ты заядлы,</p>
<p>З заразаю ў крыві,</p>
<p>Хоць стараваты, падла,</p>
<p>Ды, мусіць, бальшавік.</p>
<p> </p>
<p>Не казырыся надта,</p>
<p>Міргну — і з ног далоў.</p>
<p>Ты бачыў, ці багата</p>
<p>Тут войска іх прайшло?</p>
<p> </p>
<p>— Ідзі сабе за вёску,</p>
<p>Налева завярні,</p>
<p>Пабачыш тры бярозкі</p>
<p>І тры дубовых пні.</p>
<p> </p>
<p>Ударышся з разгону</p>
<p>Аб крайні галавой —</p>
<p>І сцежку да чырвоных</p>
<p>Пабачыш, пане мой.</p>
<p> </p>
<p>— Даволі вёрз, нахаба! —</p>
<p>У грудзі даў штурхель.—</p>
<p>Ну, ты са мною, баба,</p>
<p>Рыхтуйся грэць пасцель.—</p>
<p> </p>
<p>І тут жа, хоць не слаўся,</p>
<p>Падаўся спаць пад стол,</p>
<p>Пра ўсё, што дамагаўся,</p>
<p>Забыў — і п’ян, і квол.</p>
<p> </p>
<p>Паснулі ў хатах немцы.</p>
<p>— Ну што ж — рабем канец!</p>
<p>І хату, і гуменца</p>
<p>Падпальвае Гудзец.</p>
<p> </p>
<p>У пушчу шлях завіўся,</p>
<p>Глядзіць сяло здалёк,</p>
<p>Як, ціхенькі, з’явіўся</p>
<p>З падстрэшша аганёк.</p>
<p> </p>
<p>І тут жа занялося!</p>
<p>Пайшло шугаць: насхло.</p>
<p>Крык.</p>
<p>Стрэлы.</p>
<p>Разгалоссе.</p>
<p>І ўсё — пад памяло.</p>
</div>
<div class="CLEAR"></div>
<p> </p>
<p> </p>
<h3><a id="chapter8"></a>8</h3>
<p> </p>
<div class="POETRY">
<p>«Тут ходзіць варажбітка,—</p>
<p>Гудуць палешукі,—</p>
<p>А з ёю кот-мармытка</p>
<p>І хлопчык без рукі».</p>
<p> </p>
<p>Ёй, гаварылі ў вёсках,</p>
<p>Чуваць усё кругом,</p>
<p>Бо мае вуха з лёсткай</p>
<p>І вока з ліхтаром.</p>
<p> </p>
<p>— Адкуль ты? — хто спытае.</p>
<p>— Здалёк я... З вёскі «той».</p>
<p>Сама завуся «тая»,</p>
<p>Хлапец завецца «той».</p>
<p> </p>
<p>Калісьці, ў дні былыя,</p>
<p>Дзяўблі:</p>
<p>«Як той казаў...»</p>
<p>Дык зноў мы сталі «тыя» —</p>
<p>Ні спраў няма, ні праў.—</p>
<p> </p>
<p>Над хлопчыкам нялёгкі</p>
<p>Учынены быў здзек:</p>
<p>Фашыст па самы локаць</p>
<p>Руку яму адсек.</p>
<p> </p>
<p>Дзе хлопцы маладыя —</p>
<p>Кіўне ён галавой</p>
<p>І дагары падыме</p>
<p>Пустое рукаво:</p>
<p> </p>
<p>— І ты не партызаніш,</p>
<p>І ты не на вайне?</p>
<p>Вось што зрабіў германец —</p>
<p>Адпомсці за мяне! —</p>
<p> </p>
<p>Ідуць праз бор, праз верас,</p>
<p>А з’явяцца куды —</p>
<p>Псуецца ўвесь інтэрас,</p>
<p>У немцаў нелады.</p>
<p> </p>
<p>Паставілі, халеры,</p>
<p>Каб змацаваць прымус,</p>
<p>У местачковым скверы</p>
<p>Свайго Адольфа бюст.</p>
<p> </p>
<p>І вось з усіх ваколіц</p>
<p>Бягуць сабакі выць:</p>
<p>Паселі густа доле,</p>
<p>Аж не відаць травы.</p>
<p> </p>
<p>Падпёршы лапай морду</p>
<p>Канцэрт як завялі,—</p>
<p>Тут немец, сэрцам цвёрды,</p>
<p>І той бы слёзы ліў.</p>
<p> </p>
<p>А потым талакою</p>
<p>Зямлю скрапілі так,</p>
<p>Што ў лужыне з сям’ёю</p>
<p>Паплыў стары гусак.</p>
<p> </p>
<p>Ці ж гэтак выць ахвочы,</p>
<p>Ці фюрар не пад густ?</p>
<p>Не, проста салам воўчым</p>
<p>Абмазаў нехта бюст.</p>
<p> </p>
<p>Ну, а ў сабакі з воўкам</p>
<p>Рахункаў — на сувой.</p>
<p>Народ пусціў памоўку,</p>
<p>А «той» намазаў лой.</p>
<p> </p>
<p>Ідзе ў пару начную</p>
<p>Лявоніха з малым,</p>
<p>Што бачыць, што прачуе —</p>
<p>Усё вядома «тым».</p>
<p> </p>
<p>На гуце пахла крахам,</p>
<p>Усё наўкос ішло,</p>
<p>Паганае і з бракам,</p>
<p>Але варылі шкло.</p>
<p> </p>
<p>Там здраднік і зараза</p>
<p>За майстра быў — шклавар.</p>
<p>Прыйшлі яны —</p>
<p>адразу</p>
<p>Ператварыўся ў пар.</p>
<p> </p>
<p>Казалі: мусіць, з чаду</p>
<p>У шкле гарачым сеў,</p>
<p>Не мог падняць азадак</p>
<p>І к богу паляцеў.</p>
<p> </p>
<p>А гута знежывела —</p>
<p>Ці бог, ці «той» памог...</p>
<p>І зноў пра ўчынак смелы</p>
<p>Чуваць з другіх дарог.</p>
<p> </p>
<p>Выходзяць людзі з лесу —</p>
<p>Працэсія, з папом.</p>
<p>Нясуць крыжы, пратэсы,</p>
<p>Нясуць ахвяр прыпол.</p>
<p> </p>
<p>Нясуць абраз ад рана,</p>
<p>Нібы ў другі прыход...</p>
<p>А гэта ж партызаны —</p>
<p>Ужо грыміць налёт.</p>
<p> </p>
<p>І выбухаюць міны,</p>
<p>І рвуцца правады.</p>
<p>...Ідзе з малым жанчына,</p>
<p>Падняўшы сцяг бяды.</p>
</div>
<div class="CLEAR"></div>
<p> </p>
<p> </p>
<h3><a id="chapter9"></a>9</h3>
<p> </p>
<div class="POETRY">
<p>На лісці грае мосендз,</p>
<p>Конь у нарог звініць...</p>
<p>Лявоніха праз восень</p>
<p>Прадзе дарогі ніць.</p>
<p> </p>
<p>Не змусяць беларуску</p>
<p>Ліхія чужакі</p>
<p>На ростані Езуску</p>
<p>Падвязваць хвартушкі.</p>
<p> </p>
<p>І вось па вузкай сценцы</p>
<p>Прыходзіць у сяло,</p>
<p>Якое з ласкі немцаў</p>
<p>Распустай заплыло.</p>
<p> </p>
<p>Каля чужое міскі,</p>
<p>Ну, рыхтык, ліхтары,</p>
<p>Параз’ядаўшы пыскі,</p>
<p>Спявалі жаўняры:</p>
<p> </p>
<p>«— Катрынхен, майн лібхен,</p>
<p>Вас костэт пар шу?</p>
<p>— Айн талер, цвай грошы</p>
<p>Унд кюсхен да цу»<sup><a href="#footnote-1">1</a></sup></p>
<p> </p>
<p>Яна цікуе: мабыць,</p>
<p>Стаіць у вёсцы штаб,</p>
<p>Бо густа ходзяць бабы,</p>
<p>А што ж за штаб без баб!</p>
<p> </p>
<p>Жаночых і кабечых</p>
<p>Таўчэцца шмат гурткоў,</p>
<p>— Дай бог вам ціхі вечар</p>
<p>І добрых мужыкоў.</p>
<p> </p>
<p>— Адкуль ты, маладзіца,</p>
<p>Куды, чаго брыдзеш?</p>
<p>— Без роду я, ўдавіца,</p>
<p>Хаджу, як шлях вядзе.</p>
<p> </p>
<p>Не грэбую работай,</p>
<p>Ажно смыліць рука.</p>
<p>Магла б вам у ахвоту</p>
<p>І шыць, і кросны ткаць.</p>
<p> </p>
<p>— Саткаць мы ўмеем самі,</p>
<p>А шыць якраз пара...</p>
<p>Абы за мужыкамі</p>
<p>Не стала прыўдараць.</p>
<p> </p>
<p>— Авой! Мужчыны вашы</p>
<p>Хіба вас не глядзяць?</p>
<p>— Сабакам сена важаць,</p>
<p>Ды ты нам не суддзя.</p>
<p> </p>
<p>— Што я? Хіба я ў сіле</p>
<p>Перамануць дуду?</p>
<p>А вось каб падкармілі,</p>
<p>Дык песню завяду.—</p>
<p> </p>
<p>Знайшоўся ў крайняй хатцы</p>
<p>Куточак на дваіх,</p>
<p>Змагла атаўбавацца</p>
<p>Таксама ва ўдавы.</p>
<p> </p>
<p>У сэрцы ж у малога</p>
<p>Гула жуда яшчэ:</p>
<p>Начы, густой, як дзёгаць,</p>
<p>Разбой душу пячэ.</p>
<p> </p>
<p>Зарваўся ў леснічоўку</p>
<p>Злых карнікаў атрад.</p>
<p>Ваяка, горш за воўка,</p>
<p>Нявечыў жыхара.</p>
<p> </p>
<p>З бацькамі — цуглі ў роце! —</p>
<p>Ганялі за канём</p>
<p>І хлопчыка ў аброці</p>
<p>Усё грунём, грунём.</p>
<p> </p>
<p>Калі ж у чорнай ропе</p>
<p>Усіх сапхнулі ў роў,</p>
<p>Паварушыўся хлопец</p>
<p>І з губ адплюнуў кроў.</p>
<p> </p>
<p>Хлапчыну з гнойнай ранай</p>
<p>Лявоніха знайшла,</p>
<p>Лячыла ў партызанаў,</p>
<p>Сюды вось прывяла.</p>
<p> </p>
<p>Пайшла шукаць па хатах</p>
<p>Работу на пачын.</p>
<p>...Праз нейкіх дзён дзесятак,</p>
<p>Паменшала мужчын.</p>
<p> </p>
<p>Вядома, не адразу:</p>
<p>Па два, па тры,</p>
<p>Цішком,</p>
<p>Каб не трымаць адказу,</p>
<p>Знікалі ў хвойны дом.</p>
<p> </p>
<p>Так іх сарамаціла,</p>
<p>Да чырвані ўпякла</p>
<p>Кабеціна з хаціны,</p>
<p>Што на канцы сяла.</p>
<p> </p>
<p>Там з выгляду майстэрня</p>
<p>Сукенак і спадніц,</p>
<p>А беляць там ці чэрняць,</p>
<p>Што зверху, што пад ніз?!</p>
<p> </p>
<p>Жанчына кроіць, шые,</p>
<p>Работы повен стол.</p>
<p>Туды байцы лясныя</p>
<p>Падносяць ноччу тол.</p>
<p> </p>
<p>Каб вораг на сялібу</p>
<p>Грымотаў не правёз.</p>
<p>...І грымнуў першы выбух</p>
<p>Пад першы паравоз.</p>
</div>
<div class="CLEAR"></div>
<p> </p>
<p> </p>
<h3><a id="chapter10"></a>10</h3>
<p> </p>
<div class="POETRY">
<p>У цяжкія часіны,</p>
<p>Як даўняй болькі сверб,</p>
<p>Брыдота з каляіны</p>
<p>Шугнула напаверх.</p>
<p> </p>
<p>Усе, каму пры сценцы</p>
<p>Даўно пара стаяць,</p>
<p>Займелі ласку ў немца,</p>
<p>Пашаны ж — удвая.</p>
<p> </p>
<p>I ў губу кожны мае,</p>
<p>Па рангу кумпякі:</p>
<p>Пасней — для паліцая,</p>
<p>Тлусцей — ядуць панкі.</p>
<p> </p>
<p>Рабілі ўсё не здуру,</p>
<p>А свой трымалі план:</p>
<p>Не пераб’еш натуры —</p>
<p>Сабаку трэба пан.</p>
<p> </p>
<p>Яны зракліся роду,</p>
<p>Радзімы і радні...</p>
<p>З такога ж быў заводу,</p>
<p>От з гэткае гайні</p>
<p> </p>
<p>Бургомістр Зэшка Бегай,</p>
<p>Каму, хоць стаў ён мэр,</p>
<p>Ніхто зімою снегу</p>
<p>Не даў бы напавер.</p>
<p> </p>
<p>Наняты быў з-пад Глуска,</p>
<p>З тамтэйшынскіх бадзяк,</p>
<p>Не дурань да закускі,</p>
<p>Да выпіўкі мацак.</p>
<p> </p>
<p>Ён быў прычынен нават</p>
<p>Да навуковых спраў —</p>
<p>Пра нейкае там права</p>
<p>Цыдулу напісаў.</p>
<p> </p>
<p>Каб ведала акруга,</p>
<p>Што з гэтае пары</p>
<p>Сабе такога друга</p>
<p>Прыдбалі жыхары,—</p>
<p> </p>
<p>Напыжыўшы аблічча,</p>
<p>Сказаў прамову ён,</p>
<p>Што ўводзіць даўні звычай</p>
<p>І ўвесь стары закон.</p>
<p> </p>
<p>Не баючыся, кожны</p>
<p>З ваколічных сялян</p>
<p>Падаць даведку можа</p>
<p>Пра лагер партызан,</p>
<p> </p>
<p>Пагаварыць удосыць</p>
<p>І прапанову даць.</p>
<p>Калі ж чаго папросіць,</p>
<p>Дык можа атрымаць.</p>
<p> </p>
<p>І не лухту якую —</p>
<p>Запалкі або шкло,</p>
<p>А хоць бы маладую</p>
<p>Жаробку на прыплод.</p>
<p> </p>
<p>А хто свайго да часу</p>
<p>Шнура не паарэ —</p>
<p>Дастане столькі чосу,</p>
<p>Што ў губу не ўбярэ.</p>
<p> </p>
<p>З такім удалым лёсам</p>
<p>І дурань жыць дапне:</p>
<p>Паветра перад носам,</p>
<p>Вада ў Беразіне.</p>
<p> </p>
<p>Усюды: ў небе сінім</p>
<p>І доле, акурат</p>
<p>Як быццам у Берліне,—</p>
<p>Нямецкі строгі лад.</p>
<p> </p>
<p>Што сэрцу болей трэба?</p>
<p>Устань сабе з расой,</p>
<p>Кладзі паклоны небу</p>
<p>І будзеш мець усё.</p>
<p> </p>
<p>Хай кожны долю хваліць:</p>
<p>Ці так было калісь?</p>
<p>Дзяды таго не зналі,</p>
<p>Гібелі — не жылі.</p>
<p> </p>
<p>Калі бургомістр спрытна</p>
<p>Закон паставіў свой,</p>
<p>З прыстойным апетытам</p>
<p>Узяўся за пітво.</p>
<p> </p>
<p>Заморскіх він і старак</p>
<p>У склеп назвозіў ён,</p>
<p>І цэлы дзень ад чарак</p>
<p>Стаяў у доме звон.</p>
<p> </p>
<p>А пры ўваходзе ў горад</p>
<p>Сказаў намаляваць:</p>
<p>«Прашу вас як бургомістр</p>
<p>У госці заязджаць».</p>
<p> </p>
<p>Паказваў чорнай стрэлкай</p>
<p>Бярозавы кругляк</p>
<p>Аматарам гарэлкі</p>
<p>Беспамылковы шлях.</p>
</div>
<div class="CLEAR"></div>
<p> </p>
<p> </p>
<h3><a id="chapter11"></a>11</h3>
<p> </p>
<div class="POETRY">
<p>Як сонца шызы ранак</p>
<p>Па небе павалок,</p>
<p>Бургомістру на ганак</p>
<p>Народу шмат найшло.</p>
<p> </p>
<p>Але на ўсё аднакі</p>
<p>З адмовай быў адказ:</p>
<p>Па добрасці ў сабакі</p>
<p>Не ўкусіш кумпяка!</p>
<p> </p>
<p>На вулках паліцаі,</p>
<p>Са стрэльбамі, ў сукне,</p>
<p>За здраду проста маюць,</p>
<p>Калі дзе хто ўздыхне.</p>
<p> </p>
<p>Прыслужнік цераз дзверы</p>
<p>Натоўп адспавядаў:</p>
<p>— Цішэй вы там, блюзнеры,</p>
<p>Прастуе сам спадар! —</p>
<p> </p>
<p>Заліты вочы гарай,</p>
<p>Здавалася, ішоў</p>
<p>Свінячы сыты карак</p>
<p>На двойцы капытоў.</p>
<p> </p>
<p>А лой як не вылазіць</p>
<p>У пана праз жывот,</p>
<p>Хапіла б колы мазаць</p>
<p>Сялу на цэлы год.</p>
<p> </p>
<p>Прайшоўшыся па садзе,</p>
<p>Пратрос ён трохі здор:</p>
<p>— Чаму гэта пазаддзе</p>
<p>Набілася на двор? —</p>
<p> </p>
<p>Тады з-пад сонных шчэлак</p>
<p>Ён глянуў на людзей:</p>
<p>— Сягоння панядзелак —</p>
<p>Прыйсці па серадзе.—</p>
<p> </p>
<p>З жалобаю на ўбранні</p>
<p>Пад брамныя слупы</p>
<p>Ішла такая пані,</p>
<p>Хоць вочы засляпі.</p>
<p> </p>
<p>Ён быў цяжкі да скокаў,</p>
<p>А да прыгожых лас,</p>
<p>Не прамінаў навокал</p>
<p>Ні куста, ні сцябла.</p>
<p> </p>
<p>«А што, калі падстрэлім</p>
<p>Такую дзічыну?» —</p>
<p>Зірнуў ціхом пад вэлюм</p>
<p>І горача дыхнуў.</p>
<p> </p>
<p>А вочы ж! Як у жыце</p>
<p>Валошкі зіхацяць...</p>
<p>— А вы мне раскажыце!</p>
<p>— А што вам расказаць? —</p>
<p> </p>
<p>Цяжкімі з перапою</p>
<p>Павёў вачыма ён:</p>
<p>— Прашу вас да пакояў,</p>
<p>А іншых — проша вон.</p>
<p> </p>
<p>Як так, што вы ў жалобе? —</p>
<p>У доме зноў пачаў:</p>
<p>— А што ж кабета зробіць,</p>
<p>Калі мужык прапаў?</p>
<p> </p>
<p>— А-ей, якая страта,</p>
<p>Які бязмерны жах...</p>
<p>А можа наш салдат ён —</p>
<p>Дык вернецца ў крыжах.</p>
<p> </p>
<p>— Не, тыя не прыходзяць,</p>
<p>Чый шлях у мерцвякі...</p>
<p>У лагеры, па ўсходзе,</p>
<p>Згубілі басякі.—</p>
<p> </p>
<p>І хустачку да твару:</p>
<p>— Даруйце, млосна мне...—</p>
<p>Як быццам на пажары,</p>
<p>Затросся кабінет.</p>
<p> </p>
<p>Бургомістр зразу ў клопат —</p>
<p>Даць рады ад бяды:</p>
<p>Шукае ў шафцы кропель,</p>
<p>Стараецца вады.</p>
<p> </p>
<p>Саджае на канапу</p>
<p>І лекі ўжо нясе,</p>
<p>Ды так і суне лапу</p>
<p>На станік пакрысе.</p>
<p> </p>
<p>Туды, дзе спакушаюць</p>
<p>Тугія камякі,</p>
<p>Дзе ў хованку гуляюць</p>
<p>Два белых блізнюкі.</p>
<p> </p>
<p>Але сама ўжо неяк</p>
<p>Мінае тая млосць.</p>
<p>Глядзіць яна з-пад веек:</p>
<p>— Даруйце, ваша мосць!</p>
<p> </p>
<p>Адгэтуль недалёчка</p>
<p>Я маю паплавец,</p>
<p>Жыву сабе дамочкам,</p>
<p>Як трэба удаве.</p>
<p> </p>
<p>Ды ці ўсяго дагледзіш</p>
<p>У гэтакі разор,</p>
<p>Калі вакол суседзі —</p>
<p>Бандыты на падбор.</p>
<p> </p>
<p>Ігрушы з голлем ломяць,</p>
<p>Латошаць гарбузы...—</p>
<p>І бачыць зноў бургомістр,</p>
<p>Што блізка да слязы.</p>
<p> </p>
<p>— Я ў госці б вас пазвала,</p>
<p>Калі б маглі вы быць...</p>
<p>— Я рад размове з вамі!</p>
<p>А разам закусіць...</p>
<p> </p>
<p>Тады ўтрасём, вядома,</p>
<p>Мы гэты амбарас...</p>
<p>Ажно бярэ аскома,</p>
<p>Абы зірнуў на вас.—</p>
<p> </p>
<p>Як быццам бы нясмела,</p>
<p>Яна сказала:</p>
<p>— Во-ох!</p>
<p>Няўжо ж я не даспела,</p>
<p>Няхай даруе бог!</p>
<p> </p>
<p>— Адно прашу — сакрэту...</p>
<p>— І я...</p>
<p>— Хай будзе так...—</p>
<p>Бургомістр ад імпэту</p>
<p>Ледзь столі не дастаў.</p>
<p> </p>
<p>— Але хацеў бы ведаць —</p>
<p>Калі?</p>
<p>Я вас прашу...</p>
<p>— Увечар да катэдры</p>
<p>Прыйду я на імшу.</p>
<p> </p>
<p>— Прышлю вам пару коней,</p>
<p>Звяругі на бягу...</p>
<p>— Ох, нешта неспакойна...</p>
<p>Так раптам...</p>
<p>Не магу...</p>
<p> </p>
<p>— Ды што вы? Пані стрэне</p>
<p>Спакой і супачын.</p>
<p>Вось, каб патруль не стрэліў,</p>
<p>Нарваўшыся ўначы,</p>
<p> </p>
<p>Трымайце цэтлік — белы! —</p>
<p>Праходзіць можна з ім,</p>
<p>Як і са мною, смела,</p>
<p>Па горадзе маім.—</p>
<p> </p>
<p>Бярэ паперку дама,</p>
<p>Ён цмокнуў у руку</p>
<p>І, вывеўшы за браму,</p>
<p>Стаяў на халадку.</p>
</div>
<div class="CLEAR"></div>
<p> </p>
<p> </p>
<h3><a id="chapter12"></a>12</h3>
<p> </p>
<div class="POETRY">
<p>Хоць я змяніў убранне,</p>
<p>А твару не ўтаю:</p>
<p>Чытач пазнаў у пані</p>
<p>Знаёмую сваю.</p>
<p> </p>
<p>Вядома ж, не на жарты</p>
<p>Рабіўся той заход:</p>
<p>Не ведалі, дзе варта,</p>
<p>Дзе выхад, дзе ўваход.</p>
<p> </p>
<p>Лявоніха ж удала,</p>
<p>Ударыўшыся ў млосць,</p>
<p>І вокны, і завалы</p>
<p>Агледзела як ёсць.</p>
<p> </p>
<p>А Зэшка ў новых сподніх</p>
<p>Пад нос заводзіў спеў:</p>
<p>Спаткання ждаў залётнік</p>
<p>І жданкі ўсе паеў.</p>
<p> </p>
<p>Ды сонца, як гамоняць,</p>
<p>Ад рання — на валах,</p>
<p>Пасля паўдня — на конях,</p>
<p>А ўвечар — на зайцах.</p>
<p> </p>
<p>Нарэшце — шорхат колаў,</p>
<p>У браме стаў вазок,</p>
<p>Праз момант ля касцёла</p>
<p>Спыняюць коні скок.</p>
<p> </p>
<p>Бургомістр ходзіць поруч.</p>
<p>Гудзе стары арган.</p>
<p>Вось пані, ў тых жа ўборах,</p>
<p>Сядае на рыдван.</p>
<p> </p>
<p>За горадам на грудзе,</p>
<p>Адкуль маячыў лес,</p>
<p>Халодна ўпёрся ў грудзі</p>
<p>Бургомістру абрэз.</p>
<p> </p>
<p>— Хоць ты не вельмі порсткі,</p>
<p>Хутчэй, ядрона мыш,</p>
<p>Скідай пінжак і порткі —</p>
<p>І голы павісіш! —</p>
<p> </p>
<p>Натужваў ён залозы,</p>
<p>Ліў грозьбы са слязьмі.</p>
<p>Бяроза — не пагроза,</p>
<p>Калі ўжо не шуміць.</p>
<p> </p>
<p>На конях бургамістра,</p>
<p>У панскім пінжаку,</p>
<p>Рвануўся хлопец быстры</p>
<p>І лёгкі на руку.</p>
<p> </p>
<p>Да Зэшкавай кватэры</p>
<p>Ён з форсам падкаціў,</p>
<p>Пабраў з шуфляд паперы</p>
<p>І грошы прыхапіў.</p>
<p> </p>
<p>Назад!</p>
<p>Аж ветрам гнула</p>
<p>Кустоўе да зямлі... ...</p>
<p>Раскормленае шула</p>
<p>Матлялася ў пятлі.</p>
<p> </p>
<p>Трымаў жа ягамосця</p>
<p>Той самы белы слуп,</p>
<p>Што шлях паказваў госцю,</p>
<p>Каму бургомістр люб.</p>
<p> </p>
<p>На стрэлцы папісалі:</p>
<p>«Глядзіце:</p>
<p>Вось Зыдор,</p>
<p>Які заместа сала</p>
<p>Збываў сабачы здор».</p>
</div>
<div class="CLEAR"></div>
<p> </p>
<p> </p>
<h3><a id="chapter13"></a>13</h3>
<p> </p>
<div class="POETRY">
<p>Бярэзіны спляліся</p>
<p>У сіняй глыбіні,</p>
<p>Пад імі летапісец</p>
<p>Штось крэмзае на пні.</p>
<p> </p>
<p>Хлапчына — год пятнаццаць,</p>
<p>Ці больш, ці можа менш.</p>
<p>Ёсць зорачка на шапцы,</p>
<p>Каб гэткі ж і рамень!</p>
<p> </p>
<p>Раўня яго — ў разведцы,</p>
<p>Таксама ж хлапчукі!</p>
<p>А ён вось, як ні рвецца,—</p>
<p>Няшчаснік, без рукі.</p>
<p> </p>
<p>У лагеры праз гэта</p>
<p>Цягні турбот цяжар:</p>
<p>Ён тут — насценгазета,</p>
<p>Глаўпіс і санітар.</p>
<p> </p>
<p>З крывулькаю-расошкай</p>
<p>Прыходзіць дзед Гудзец.</p>
<p>— Як пішацца?</p>
<p>— Патрошку...</p>
<p>— Старайся, маладзец.</p>
<p> </p>
<p>— Дзед, ты не бачыў «Мамы»?</p>
<p>— Шукай адно сляды,</p>
<p>Казала, пойдзе ў краму —</p>
<p>Ты ж ведаеш — куды...</p>
<p> </p>
<p>— У краму?</p>
<p>Знацца, ў горад,</p>
<p>У пашчу тым ваўкам?</p>
<p>— Такі ўжо, хлопча, нораў,</p>
<p>Дый нешта ж робіць там.</p>
<p> </p>
<p>Калі б пашанцавала,</p>
<p>Зноў мецьмуць немцы пай...</p>
<p>Я пакуру памалу,</p>
<p>А ты мне пачытай.—</p>
<p> </p>
<p>На пальчыках — сасонкі,</p>
<p>Дзед пыхкае ў цішы.</p>
<p>Хлапчына басам ломкім</p>
<p>Чытае ад душы:</p>
<p> </p>
<p>«Пачынаем байку-складку,</p>
<p>Што за справы і выпадкі</p>
<p>Наша ўславілі сяло.</p>
<p>Якаво ж яно было?</p>
<p> </p>
<p>Назвы мы сказаць не можам</p>
<p>Не таму, што непрыгожа,—</p>
<p>Прыгажэйшай за яе</p>
<p>Я не чуў ні аднае.</p>
<p> </p>
<p>Не таму, што гэтай назвы</p>
<p>І не вымавіць за раз вам,</p>
<p>Але звычай ёсць у нас:</p>
<p>Кожнай гутарцы свой час.</p>
<p> </p>
<p>Добры той зямлі кавалак,</p>
<p>На якім сяло стаяла,</p>
<p>А цяпер там у двары</p>
<p>Чорны пыл мятуць вятры.</p>
<p> </p>
<p>Новы дах мы маем — неба,</p>
<p>За падлогу служыць глеба,</p>
<p>Сцены хаты — лес густы</p>
<p>Ды ядловец і кусты.</p>
<p> </p>
<p>Між гушчарніку ў зямлянках</p>
<p>Партызаны, партызанкі:</p>
<p>Ёсць паважныя дзядзькі,</p>
<p>Ёсць салодкіх год жанкі,</p>
<p>І дзяўчаты, і хлапчыны</p>
<p>Маюць зброю чын па чыну.</p>
<p>Проста ў вока б’е блазніца,</p>
<p>Што тут з фрыцамі дражніцца.</p>
<p> </p>
<p>Біць-то б’ём, ды фрыцаў многа,</p>
<p>Так і шныраць па разлогах.</p>
<p>Калі знаеш, дзе наш край,</p>
<p>Языком не целяпай.</p>
<p> </p>
<p>Праўда, ў пушчах Беларусі</p>
<p>Нас, такіх, не злічыш, мусіць:</p>
<p>Дзе ні глянеш — партызаны,</p>
<p>Пакажы, дзе іх няма!</p>
<p>Налятаем нечакана,</p>
<p>Згінь, фашысцкая чума!</p>
<p> </p>
<p>Як жа наш атрад узнік?</p>
<p>Камандзір наш — бальшавік,</p>
<p>Быў, калі жылі мы дома,</p>
<p>Старшынёй райвыканкома.</p>
<p>Дзядзька з Балтыкі — начштаб,</p>
<p>У яго на шапцы краб.</p>
<p> </p>
<p>Дзед Гудзец — дарадчык штаба,</p>
<p>А паколькі піша слаба,</p>
<p>Мне загадана пры ім</p>
<p>Быць глаўпісам баявым.</p>
<p>Што ж датычыцца разведкі,</p>
<p>Мы не пішам рэчаў гэткіх.</p>
<p> </p>
<p>Толькі ўспомнім аб адной.</p>
<p>А завуць яе Удавой,</p>
<p>Але можна зваць таксама</p>
<p>І Лявоніха, і Мама.</p>
<p> </p>
<p>Дзе находзіць, дзе пабудзе,</p>
<p>Нібы звон людзей абудзіць,</p>
<p>І пад кожнаю страхою</p>
<p>Звоніць зброя,</p>
<p>Звоніць зброя!»</p>
</div>
<div class="CLEAR"></div>
<p> </p>
<p> </p>
<h3><a id="chapter14"></a>14</h3>
<p> </p>
<div class="POETRY">
<p>На шолах за плячамі</p>
<p>Гудзец падняў брыво.</p>
<p>Хлапец чытаць канчае —</p>
<p>Лось жывіцца травой!</p>
<p> </p>
<p>Як без лістоў галіна,</p>
<p>Паблісквае ражок,</p>
<p>Даверліва, нявінна</p>
<p>Глядзіць на іх бычок.</p>
<p> </p>
<p>Скубе, нібы тут неруш,</p>
<p>Пры самым будане...</p>
<p>— Жывёла людзям верыць,</p>
<p>А людзі людзям — не.</p>
<p> </p>
<p>— А я ўжо думаў — Мама,—</p>
<p>Падзьмуў у люльку дзед.—</p>
<p>Няўжо якая пляма</p>
<p>Пабрудзіла ёй след?</p>
<p> </p>
<p>— А як няўдача раптам? —</p>
<p>Трывожыцца хлапец.</p>
<p>— Ну, быстрай вошы трапіць</p>
<p>Лягчэй на грабянец.</p>
<p> </p>
<p>— Ці ж быстры той паскробак?</p>
<p>— Ды, пэўна ж, не цяля:</p>
<p>Уласнаю асобай</p>
<p>Дапытваў і страляў.</p>
<p> </p>
<p>Прыцёгся, не гукалі,</p>
<p>Няпрошаны гасцёк.</p>
<p>Хто з доўгімі рукамі,</p>
<p>Садзіся пад касцёл,</p>
<p>А то — на мох!</p>
<p>І кропка...—</p>
<p> </p>
<p>Зірнулі:</p>
<p>Да грудка</p>
<p>Прастуюць нетаропка</p>
<p>З адведзін гарадка.</p>
<p> </p>
<p>І той, хто з паняй ехаў,</p>
<p>Хто быў за фурмана...</p>
<p>І пані...</p>
<p>Кпіць,</p>
<p>Са смехам</p>
<p>Пытаецца яна:</p>
<p> </p>
<p>— Чаго вы ўсе пакіслі,</p>
<p>Як рыба без лускі?</p>
<p>— Ды вось, благая мысля</p>
<p>Разломвала мазгі...</p>
<p> </p>
<p>— Ай, ты гаворыш, дзеду,</p>
<p>Нібы ў лапцях язык.</p>
<p>Прасі за стол бяседу,</p>
<p>Налі якой «слязы».</p>
<p> </p>
<p>— А як вам у паходзе,</p>
<p>Ці ёсць жа клёк які?</p>
<p>— Ды тыя не прыходзяць,</p>
<p>Чый шлях у мерцвякі.—</p>
<p> </p>
<p>І зноў смяецца Мама:</p>
<p>— Які хацеў ты клёк?</p>
<p>А мы яго не ў яму,</p>
<p>А так — на вецярок.</p>
<p> </p>
<p>— Тады — па поўнай чарцы!</p>
<p>З удачай,</p>
<p>Малайцы!</p>
<p>Гэй, кухар, дзе мачанка?</p>
<p>Цягні сюды блінцы!</p>
<p> </p>
<p>Пасля нямецкіх трактаў</p>
<p>Каб добра з’елі ўсе...</p>
<p>Як кажуць,</p>
<p>Конь — не трактар,</p>
<p>Працуе на аўсе.—</p>
<p> </p>
<p>І дзед ізноў пра тое:</p>
<p>— Якоў ён?</p>
<p>— Мех таўсты...</p>
<p>Нябожаю расою</p>
<p>Адно крапіў кусты..</p>
<p> </p>
<p>— Ну, волас-то адменны</p>
<p>Панок адгадаваў,</p>
<p>Як голае калена,</p>
<p>Блішчала галава.—</p>
<p> </p>
<p>Як ветрам жарты дзьмула:</p>
<p>Сябры, усе свае.</p>
<p>Лявоніха міргнула</p>
<p>І следам дадае:</p>
<p> </p>
<p>— Панок на розум слабкі,</p>
<p>Усё адно звягаў:</p>
<p>Каровы нашай бабкі</p>
<p>Дзядуля быў бугай.</p>
<p> </p>
<p>Даводзіў: ён не з лыка,</p>
<p>Гадзіцца немцу ў знаць.</p>
<p>Хоць бог і невялікі,</p>
<p>Але ж Міколам зваць.</p>
<p> </p>
<p>І хоць пільнуе дому</p>
<p>Гусак на ланцугу,</p>
<p>А гонару, вядома,</p>
<p>Пад самую дугу.—</p>
<p> </p>
<p>Хто больш да слова спрыцен,</p>
<p>На выдумку васцёр,</p>
<p>Пайшлі званіць:</p>
<p>Як Зміцер</p>
<p>З вады ўпаліў касцёр.</p>
<p> </p>
<p>Як дзядзька, што з-пад Шацка,</p>
<p>Здаецца, не дурны! —</p>
<p>Казаў на цыцку цацка,</p>
<p>Бо дзеці ёй жадны.</p>
<p> </p>
<p>І неяк пры мачанні</p>
<p>Ён так упіўся быў,</p>
<p>Што люльку з’еў дазвання,</p>
<p>А пернікі скурыў.</p>
<p> </p>
<p>Майстры прыдумваць штукі!..</p>
<p>...На ўлонні баравым</p>
<p>Лявоніха з бязрукім,</p>
<p>З вандроўнікам сваім.</p>
<p> </p>
<p>— Што робіш?</p>
<p>— Смешнавата...</p>
<p>Пішу...</p>
<p>Пра лес, пра снасць...</p>
<p>— Габлюй, сынок, а тата</p>
<p>Сякерай глянцу дасць.</p>
<p> </p>
<p>Не марна рвуцца рэйкі,</p>
<p>Расце лясны наш дом.</p>
<p>Заважыць і капейка,</p>
<p>Калі прыбіць рублём.—</p>
<p> </p>
<p>Як маці-парадзіха,</p>
<p>Суцешыла душу...</p>
<p>— Нам, хлопча, трэба ціха</p>
<p>Рабіць вялікі шум.</p>
<p> </p>
<p>У верасні над вухам</p>
<p>Не звоняць камары,</p>
<p>Наглее ўвосень муха,</p>
<p>Не згоніш, хоць пары.</p>
<p> </p>
<p>І вораг перад сконам</p>
<p>Мудрэй пачаў наглець.</p>
<p>Дык што?</p>
<p>Яшчэ дагонім</p>
<p>І зноў падсмалім шчэць.</p>
</div>
<div class="CLEAR"></div>
<p> </p>
<p> </p>
<h3><a id="chapter15"></a>15</h3>
<p> </p>
<div class="POETRY">
<p>Там пашумець пад хаты</p>
<p>Збіраліся садкі...</p>
<p>А ў тых садках — дзяўчаты!</p>
<p>А ў тых дамках — жанкі!</p>
<p> </p>
<p>Як пройдзе ды як гляне,</p>
<p>А павядзе брывом:</p>
<p>Змярканне стане раннем</p>
<p>І ноч здаецца днём.</p>
<p> </p>
<p>Адразу сэрца ўсушыць —</p>
<p>Загінуў чалавек,</p>
<p>Заблытаўшыся ў пушчах</p>
<p>Разбойніцкіх павек.</p>
<p> </p>
<p>А ўбёраў быццам скупа —</p>
<p>Анучы не ў часці,</p>
<p>Бо замуж можа ступа,</p>
<p>Прыбраўшыся, пайсці.</p>
<p> </p>
<p>Хоць хата не багата,</p>
<p>Ды міла паглядзець.</p>
<p>Яны умеюць святам</p>
<p>Зрабіць звычайны дзень,</p>
<p> </p>
<p>Валошкаю</p>
<p>галоўку</p>
<p>Чарнявую</p>
<p>прыбраць</p>
<p>І залатое слоўка</p>
<p>На вуха пашаптаць.</p>
<p> </p>
<p>А хто палезе ў губы,</p>
<p>Адразу — па руках:</p>
<p>— Ты большага, мой любы,</p>
<p>У жонкі пашукай.—</p>
<p> </p>
<p>Вось гэтак на Палессі</p>
<p>Кабеціна адна</p>
<p>Жыла</p>
<p>і стала песняй,</p>
<p>Што аж дасюль чутна.</p>
<p> </p>
<p>Як жонкаю вясёлай</p>
<p>Лявоніха была,</p>
<p>Ды раптам хлеба-солі</p>
<p>Лявону не дала.</p>
<p> </p>
<p>Ні маладых, ні сталых</p>
<p>На месцы не ўтрымаць,</p>
<p>Як пырсне на цымбалах</p>
<p>«Лявоніху» струна.</p>
<p> </p>
<p>А ўжо не згледзіш часаў,</p>
<p>Адкуль</p>
<p>цераз прыгон,</p>
<p>Праз войнаў перагасы</p>
<p>Дайшлі Яна і Ён.</p>
<p> </p>
<p>Калі гібееш горка,</p>
<p>Як муха на смале,</p>
<p>Вясёлая гаворка</p>
<p>Нам сілы дадае.</p>
<p> </p>
<p>Народ быў у краіне</p>
<p>Ні гаспадар ні госць,</p>
<p>Тады ў адной жанчыне</p>
<p>З’яднаў ён весялосць.</p>
<p> </p>
<p>З якога хочаш краю</p>
<p>Зайдзі ў маю зямлю:</p>
<p>Тут кожны гай хавае</p>
<p>Лявоніху сваю.</p>
<p> </p>
<p>І ўсе па-свойску мілы,</p>
<p>Па-свойму цешаць зрок...</p>
<p>А ім бы ветру ў крылы,</p>
<p>Ляцелі б да аблок!</p>
<p> </p>
<p>І каб не знаў жывую —</p>
<p>У часе злых нягод</p>
<p>Лявоніху такую</p>
<p>Прыдумаў бы народ.</p>
<p> </p>
<p>Руплівы і вясёлы,</p>
<p>Блукае вольны дух</p>
<p>На акрыянне кволым,</p>
<p>На радасць тым, хто дуж.</p>
<p> </p>
</div>
<div class="CLEAR"></div>
<p> </p>
<p> </p>
<h3><a id="chapter16"></a>*</h3>
<p> </p>
<div class="POETRY">
<p> </p>
<p>Чытач,</p>
<p>Мой знаўца тонкі!</p>
<p>Наш у палове шлях.</p>
<p>Перагарні старонку</p>
<p>І сам складай працяг.</p>
<p> </p>
<p>Яшчэ не ў страх дарога,</p>
<p>Лянота ні пры чым,</p>
<p>Не, трэба часу многа</p>
<p>Стаць зноўку маладым.</p>
<p> </p>
<p>Ды склаўся твор выпадкам</p>
<p>Як «Кніга пра байца»,</p>
<p>Што выйшла без пачатку</p>
<p>І нават без канца.</p>
<p> </p>
<p>Я гэту эстафету</p>
<p>З аслабшых рук прыняў.</p>
<p> </p>
<p>...Ідзе па Мінску лета,</p>
<p>Дажджы звіняць, звіняць.</p>
<p> </p>
<p>Згусае кроў у горле.</p>
<p>Праз сілу кажа друг:</p>
<p>— Я не паспею... Хвор я...</p>
<p>А гэта трэба ў друк.</p>
<p> </p>
<p>Пад сэрцам рупіць тэма,</p>
<p>Дарую ад душы:</p>
<p>Раман або паэму,</p>
<p>Што ўхопіш, напішы,</p>
<p> </p>
<p>На маладым развілку</p>
<p>Такі вось запавет</p>
<p>Даў мне Ўладзімір Жылка,</p>
<p>Вандроўнік і паэт.</p>
<p>Праз лёсаву памылку</p>
<p>Пакінуў рана свет.</p>
<p> </p>
<p>...Рабіў, што мог, сумленна,</p>
<p>Дый мой век пры канцы,</p>
<p>І я гукаю змену:</p>
<p>— Бярыцеся, хлапцы!</p>
<p> </p>
<p>Разгортвайце палотны,</p>
<p>Прабіў грымотны час:</p>
<p>Шмат Ціляў несмяротных</p>
<p>Не ў Фландрыі, а ў нас.</p>
<p> </p>
<p>Ламаў навалы крыгі,</p>
<p>Крышыў варожы стан,</p>
<p>Мудрэй, як Уленшпігель,</p>
<p>Айчынны партызан.</p>
<p> </p>
<p>І фландрскаму герою,</p>
<p>Што ўсім краям сваяк,</p>
<p>Даводзіцца сястрою</p>
<p>Лявоніха мая.</p>
</div>
<div class="CLEAR"></div>
<p> </p>
<p class="sign">1943-1974</p>
<p> </p>
<p> </p>
<div class="endnote-block">
<div class="footnote"><p><sup><a id="footnote-1">1</a></sup> — Кацярынка, мая мілая, колькі каштуе пара чаравікаў? — Адзін талер, два грошы і пацалунак у прыдачу.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>