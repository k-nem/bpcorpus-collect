<div class="container">
<div class="book-utils">
<div id="qrcode"></div>
<a href="/Maksim_Luzanin/Pa_darohach_Kupaly.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear:  -->
<!-- HEADER_FIELD Edition: Лужанін М. Збор твораў. У 4-х тамах. Т. 3. Падарожныя нізкі; Вершы 1966—1973; Як нараджаўся новы свет; Рэпартаж з рубцом на сэрцы.— Мн.: Маст. літ., 1981.— 512 с. -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A1957 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Па дарогах Купалы -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Па дарогах Купалы</h2>
<div style="height: 3rem"></div>
<!-- TOC_BEGIN -->
<a href="#chapter1">"Скрычаліся, просячы рады, гудкі..."</a><br/>
<a href="#chapter2">"А Орша дрыжыць пад агнём з перапраў..."</a><br/>
<a href="#chapter3">"Дзеці, фурманкі..."</a><br/>
<a href="#chapter4">"Пазіраючы з гмахаў высокіх..."</a><br/>
<a href="#chapter5">"Ходзіць Купала: акно і парог..."</a><br/>
<a href="#chapter6">"Загаварыў ён, смуткуючы, курачы..."</a><br/>
<a href="#chapter7">"Рэдзенькі лес, паўгадзіны прывалу..."</a><br/>
<a href="#chapter8">"Вырвуся з болю, суцішу заплачкі..."</a><br/>
<a href="#chapter9">"Як толькі аціхнуць марозы..."</a><br/>
<a href="#chapter10">"Поруч быў, а стаў, мае сябры..."</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<div class="EPIGRAPH">
<p>Пакідаў гняздо бусел,</p>
<p>Свае пожні і сосны...</p>
<p><i>Янка Купала</i></p>
</div>
<div class="CLEAR"></div>
<p> </p>
<h3><a id="chapter1"></a>"Скрычаліся, просячы рады, гудкі..."</h3>
<p>* * *</p>
<p>Скрычаліся, просячы рады, гудкі,</p>
<p>І зарыва мкне, абганяючы думкі...</p>
<p>А кнігі глядзяць і сяброў падарункі,</p>
<p>І клічуць пачатыя чарнавікі.</p>
<p> </p>
<p>Ён грозіць бамбёжцы:</p>
<p>— Нічога, нябога! —</p>
<p>Зірнуў на гадзіннік:</p>
<p>— Гатовы ў дарогу?</p>
<p>— А клункі? — спытала Бянігна з парога.</p>
<p>Купала бярэ са стала алаўкі:</p>
<p>— Хоць самі б у сані...</p>
<p>Каб як у Ляўкі.</p>
<p> </p>
<p>— Я дому прыгледжу...</p>
<p>— Што думаць аб ім!</p>
<p>Не будзем старцамі, заробіцца нешта...</p>
<p>Бянігна упарта стаіць на сваім:</p>
<p>— Навошта старую мяне павязеш ты!</p>
<p> </p>
<p>— Адну не пакіну...</p>
<p>— Гаворыш дарма!</p>
<p>Ты сядзь каля маці, ўкусі чаго-небудзь,</p>
<p>Сунічкі ўдаліся, варыла сама...</p>
<p>Дай божа, каб мы не жадны былі хлебу.</p>
<p> </p>
<p>— Чакае машына...</p>
<p>— Не з гэткіх я пань,</p>
<p>Усе не пасядзем, дый вы ж ненадоўга...</p>
<p>А шлях не на дзень быў...</p>
<p>З Масквы на Казань,</p>
<p>У цёмныя ночы бяссоння над Волгай.</p>
<p> </p>
<p>— Паедзем жа, мамка! —</p>
<p>Да шчок хвартушок</p>
<p>Яна прыціскае:</p>
<p>— Я — клопат нявелькі...</p>
<p>І больш не кажы, не прасі, Янучок.</p>
<p>Чаго я за свет? Мне бліжэй у зямельку.</p>
<p>Цярпелі мы з ёю, яшчэ пацярплю...</p>
<p> </p>
<p>І змоўкла...</p>
<p>Становіцца ён на калені,</p>
<p>Цалуе руку і цалуе зямлю,</p>
<p>Прымаючы матчына блаславенне.</p>
<p> </p>
<p>Ізноў, засланяючы сына сабой,</p>
<p>Адна застаецца ў пакінутай хаце</p>
<p>З адвечнаю,</p>
<p>многавяковай тугой,</p>
<p>Адвечная,</p>
<p>многавяковая маці.</p>
<p> </p>
<p>І ўжо не галіны шумяць з-за акон,</p>
<p>А тлум галасоў, ператвораны ў попел...</p>
<p>І полымя, крыкі і слёзы вакол</p>
<p>У душу ўліліся да кроплі, да кроплі.</p>
<p> </p>
<p>Народжана жыць і павінна гарэць</p>
<p>І сэрца, як слова, і слова, як сэрца,</p>
<p>Няхай на апошняй мяжы разарвецца —</p>
<p>На бок перад ім адступаецца смерць!</p>
<p> </p>
<p>Ён едзе за Мінскам. Бярозы стаяць,</p>
<p>Ад полымя твар засланіўшы, ад болю.</p>
<p> </p>
<p>Бянігна прыперлася ў браме з таполяй,</p>
<p>Не чуе, не бачыць,— сама не свая,—</p>
<p>Паветра дзяўбаюць злавесныя птахі,</p>
<p>Нячысцікі быццам спраўляюць гульню...</p>
<p>З каменных плячэй</p>
<p>гмахі</p>
<p>ссоўваюць дахі</p>
<p>І нікнуць пад зыркай заслонай агню.</p>
<p> </p>
<p>Гарачы вятрыска хусціну зрывае,</p>
<p>Упрочкі з дамоўкі пажар выганяе...</p>
<p>За сынам, на шлях! Паспяшае ўдвая,</p>
<p>Нясе яна жару гаршчок у прыполе,</p>
<p>Пад вецер становіцца, сыпле вуголле,</p>
<p>І плача, і паліць няжатае поле</p>
<p>Купалава маці, старая жняя.</p>
<p> </p>
<p>* * *</p>
<p> </p>
<h3><a id="chapter2"></a>"А Орша дрыжыць пад агнём з перапраў..."</h3>
<p>А Орша дрыжыць пад агнём з перапраў,</p>
<p>Дзе хваля ледзь-ледзь галаву падымала...</p>
<p>Па жоўтых прыступках сышоў да Дняпра,</p>
<p>Прысеў і задумаўся...</p>
<p>Горна Купалу...</p>
<p> </p>
<p>Уночы прыехаў, не спаў да відна...</p>
<p>Бунтуецца плынь прад сухімі вачыма:</p>
<p>І тут ужо злыбеда-дзеўка —</p>
<p>вайна</p>
<p>Свой доўгі, распусны падол замачыла.</p>
<p> </p>
<p>І крокі...</p>
<p>Пазнаў, пагукаў бы здалёк,</p>
<p>Ды сэрца нібыта заціснулі ў лубе.</p>
<p>Рвануўся насустрач:</p>
<p>— Адтуль, Каласок?</p>
<p>Здалі?</p>
<p>Падымім, пагаруем, Якубе.—</p>
<p> </p>
<p>Нагнуўся, зачэрпаў пяску на далонь,</p>
<p>На дол ручаінка бяжыць залатая...</p>
<p>Напэўна, вось так, за аблонню аблонь,</p>
<p>Радзімы зямля ад яго адплывае!</p>
<p> </p>
<p>Аднымі губамі:</p>
<p>— Цярусіцца жвір</p>
<p>На века труны мне...—</p>
<p>Суровее Колас,</p>
<p>Смутнее:</p>
<p>— А ты, сіраціна, жыві!<sup><a href="#footnote-1">1</a></sup></p>
<p>Прыждаўшы зіміцы, мы станем на полаз...—</p>
<p> </p>
<p>Па беразе дрот сувязіст пацягнуў,</p>
<p>У садзе акопы капае пяхота.</p>
<p>Купала зірнуў:</p>
<p>— Запыняюць вайну...</p>
<p>І нам бы пара да яе на работу.—</p>
<p> </p>
<p>Байца абдымае, адвітвае сад,</p>
<p>Пруточак рабіны, разгатую грушку...</p>
<p>Забраць бы ў сувой трапяткі далягляд,</p>
<p>Разлогі і пушчы ў Дняпро абгарнуўшы.</p>
<p> </p>
<p>Нашто тое што!</p>
<p>Калі ён ува ўсім</p>
<p>І ўсё гэта ў ім неадлучна, навечна —</p>
<p>Садок, гадаваны пры доме сваім,</p>
<p>І сад, што падрос у душы чалавечай.</p>
<p> </p>
<p>Падступіць чужынец — усходзіцца гром,</p>
<p>Вада перасохне ў крыніцах багатых,</p>
<p>І пырснуць зярняты свінцовым дажджом,</p>
<p>І яблык у жмені ўзарвецца гранатай.</p>
<p> </p>
<p>* * *</p>
<p> </p>
<h3><a id="chapter3"></a>"Дзеці, фурманкі..."</h3>
<p>Дзеці, фурманкі...</p>
<p>У бежанства зноў</p>
<p>Едзе Купала.</p>
<p>І бачыць Купала —</p>
<p>Сіняе войска расцвіўшых званкоў</p>
<p>Выйшла з лугоў.</p>
<p>І яно адступала!</p>
<p> </p>
<p>Сінія хвалі і злева, і справа...</p>
<p>Жонцы азваўся:</p>
<p>— Зірні, Ўладзіслава! —</p>
<p> </p>
<p>А ўжо званочкі звіняць, як званы:</p>
<p>— Ты на каго гэта нас пакідаеш? —</p>
<p>...З бомбамі ў дзюбах ляцяць груганы.</p>
<p>Кветкі ўміраюць, а звон —</p>
<p>не сціхае!</p>
<p> </p>
<p>Водгулле — следам.</p>
<p>Мацней і мацней</p>
<p>Звоняць званочкі — трываць немагчыма!</p>
<p>Як на адправу, склікаюць людзей.</p>
<p>Стала і плачам зайшлася жанчына.</p>
<p> </p>
<p>Стаў і Купала.</p>
<p>Без шапкі, з кійком.</p>
<p>Як пераступіш? — Мяжа Беларусі!</p>
<p>Цешыць:</p>
<p>— Сястрыца, ты вернешся ў дом! —</p>
<p>Думцы ж трывожна:</p>
<p>— А сам я вярнуся?</p>
<p> </p>
<p>* * *</p>
<p> </p>
<h3><a id="chapter4"></a>"Пазіраючы з гмахаў высокіх..."</h3>
<p>Пазіраючы з гмахаў высокіх,</p>
<p>Ніў прасторамі, плынямі рэк</p>
<p>Гаварыў з намі заўтрашні век.</p>
<p>Пры яго карабельных вытоках,</p>
<p>Рады працай,</p>
<p>жыў той чалавек,</p>
<p>Без каго б заспяваць не маглі</p>
<p>Ані ўцехі свае, ні тугі.</p>
<p> </p>
<p>Як на золку, у чэрвеньскі дзень,</p>
<p>На мяжы загрымелі гарматы,</p>
<p>І сыпнулі чужыя салдаты,</p>
<p>Несучы за плячмі па бядзе,—</p>
<p>Адвітаўшыся з роднаю хатай,</p>
<p>Падняліся на трубы вайны</p>
<p>Беларускай краіны сыны.</p>
<p> </p>
<p>У цывільным, яшчэ не ў зялёным,</p>
<p>З трохлінейкамі на рамянях,</p>
<p>Пачалі небрукованы шлях</p>
<p>У калоны,</p>
<p>пасля ў эшалоны,</p>
<p>А пасля ў курганы на франтах.</p>
<p>Гэткім часам падаўся за свет —</p>
<p>Першы з першых — народны паэт.</p>
<p> </p>
<p>Браўся прыцемак сіні, калі</p>
<p>Мне знаёмая ў трубку сказала:</p>
<p>«Слухай, зараз прыехаў Купала...</p>
<p>Дзе? Ў «Маскве»...</p>
<p>І прасіў, каб прыйшлі».</p>
<p>Гэта хоць бы каго ўсхвалявала:</p>
<p>Толькі-толькі абнашчыўся лёсам —</p>
<p>Зноў блуканне жане на калёсы.</p>
<p> </p>
<p>А ў Маскве стала пуста навокал.</p>
<p>Прыхаваўся пад вулічны брук</p>
<p>Чалавечы ўстрывожаны рух.</p>
<p>Небяспека зашторвала вокны</p>
<p>Па загаду, дакладна ў пару.</p>
<p>І Купала глядзеў на Ахотны,</p>
<p>Першы раз на бяседзе — самотны.</p>
<p> </p>
<p>Ён далёка...</p>
<p>Хай дыхае ў твар</p>
<p>Дробны клопат:</p>
<p>гараж і прапіска,</p>
<p>А ён чуе ўсё віскат над Мінскам,</p>
<p>Бомбаў выбухі, енкі ахвяр,</p>
<p>Бачыць горад засыпаны прыскам...</p>
<p>І да скону, відаць, не забыць</p>
<p>Слоў шчымлівых, ягонай журбы:</p>
<p> </p>
<p>«Слепіць зноў ліхалецце імжою,</p>
<p>Край раўняе вайны барана,</p>
<p>Бічам скуру дзяруць са сцягна</p>
<p>Акупанты...</p>
<p>Пад царскай рукою</p>
<p>Роднай мовай маглі хоць стагнаць.</p>
<p>Праўда, ўпотай, дый то, калі збоку</p>
<p>Не сачыла належнае вока.</p>
<p> </p>
<p>О, не спеўнай, лагоднай струной</p>
<p>У наступных сугуччах знайдуся,</p>
<p>Не!</p>
<p>Нязнаны ваяк з Беларусі,</p>
<p>Я парушу вякоў супакой,</p>
<p>З акрываўленым сцягам варвуся,</p>
<p>Пажыццёвы прымаючы бой,</p>
<p>Каб парод не ўмываўся крывёй.</p>
<p>Сцеражыся разменьваць святло,</p>
<p>Нават маючы цэлае сонца...»</p>
<p> </p>
<p>Ён устаў.</p>
<p>«У раздроб, на чырвонцы,</p>
<p>Толькі пусціш — было і сплыло,</p>
<p>Патанула, як блешня ў палонцы.</p>
<p>І хоць сонца нялёгка прыдбаць,</p>
<p>Трэба цалкам яго аддаваць.</p>
<p> </p>
<p>Дык палем свае сонцы, палем!</p>
<p>Хто з якім нарадзіўся:</p>
<p>жывыя,</p>
<p>Знепакоеныя, зіхаткія,</p>
<p>Гневам поўныя супраць ярэм».</p>
<p> </p>
<p>Змоўк. Як быццам шукаў агнявыя</p>
<p>Словы,</p>
<p>каб на цяжкім перавозе</p>
<p>На шляхі пасвяціць перамозе.</p>
<p> </p>
<p>Вольным гоманам хвоек высокіх<sup><a href="#footnote-2">2</a></sup></p>
<p>Нам шумеў непакораны край.</p>
<p>Я ўжо ў войску...</p>
<p>«Ваюй, не гуляй,</p>
<p>Каб ні духу брыды той, ні кроку!» —</p>
<p>Наказаў мне, бацькоўскі «бывай»</p>
<p>Даў на ростань...</p>
<p>Ды сэрца Купалы</p>
<p>Поруч білася, не пакідала.</p>
<p> </p>
<p>Як шугала праменнем яно!</p>
<p>З Падмаскоўя, з пагоркаў казанскіх</p>
<p>Падкідала агонь партызанскі</p>
<p>У кастры беларускіх сыноў.</p>
<p> </p>
<p>Хлопцы білі па кодле паганскім</p>
<p>І, сціскаючы горла навале,</p>
<p>З грозных пелюсцяў край вырывалі.</p>
<p> </p>
<p>* * *</p>
<h3><a id="chapter5"></a>"Ходзіць Купала: акно і парог..."</h3>
<p>Ходзіць Купала: акно і парог,</p>
<p>Столік,</p>
<p>званочкі не стоўпяцца ў слоік.</p>
<p>Першы,</p>
<p>направа ад сходаў,</p>
<p>пакоік,</p>
<p>Той,</p>
<p>дзе любіў працаваць,</p>
<p>нумарок.</p>
<p> </p>
<p>Лёс гэты, час гэты ўсё збунтаваў!</p>
<p>Зноўку на меч перакута арала,</p>
<p>Льюцца паводкі агню і металу,—</p>
<p>Тут і юнак ці міне перавал...</p>
<p> </p>
<p>А на стале, як тады на шашы,</p>
<p>Звоняць званочкі...</p>
<p>Яны пад бамбёжкай</p>
<p>Беглі, кульгалі на збітыя ножкі,</p>
<p>Следам за ім, за патокай машын.</p>
<p> </p>
<p>Сінія...</p>
<p>Выбеглі на курганы...</p>
<p>Вочы зямлі...</p>
<p>Пазірае, сырая!</p>
<p>Вочы дзядоў яго праз дзірваны,</p>
<p>Сінім зацвіўшы, маўчком дакараюць.</p>
<p> </p>
<p>Ходзіць Купала: чатыры сцяны...</p>
<p>Толькі ўсяго — пасля цэлага краю!</p>
<p> </p>
<p>З’ехаць куды... Падалей ад муроў.</p>
<p>Не, чаго добрага, ўвяжуцца сведкі...</p>
<p>Ставіць віно, накрывае сарвэткай,</p>
<p>Зараз пакліча на раду сяброў.</p>
<p> </p>
<p>Як для вайны — ніштаваты прыпас,</p>
<p>Можна б згуляць і вяселле Паўлінкі...</p>
<p>Раптам спыніўся:</p>
<p>— А можа, памінкі? —</p>
<p>І зазлаваў:</p>
<p>— Не на час амбарас! —</p>
<p> </p>
<p>Думкі раяцца, патрэбен чакан...</p>
<p>Стаў над паперамі пры этажэрцы:</p>
<p>Звонам звініць, пакідаючы сэрца,</p>
<p>Чысты, высокі запеў «Партызан».</p>
<p> </p>
<p>* * *</p>
<p> </p>
<h3><a id="chapter6"></a>"Загаварыў ён, смуткуючы, курачы..."</h3>
<p>Загаварыў ён, смуткуючы, курачы:</p>
<p>— Роўныя слёзы — што ў Слуцку, што ў Суражы.</p>
<p> </p>
<p>Літа і піта ўжо горычы ўволю,</p>
<p>Чутка за чуткаю сунецца ў двор:</p>
<p>Гэты забіты, а той вунь памёр,—</p>
<p>А ён — жывенькі! Пагульвае воін,</p>
<p>Весел і дуж, як з вады градавое.</p>
<p> </p>
<p>Загадзя смуткамі не ахінайцеся,</p>
<p>З дзейкамі-чуткамі лепш размінайцеся.</p>
<p> </p>
<p>Так і мяне пагалоска хавала —</p>
<p>Згінуў хлапец на другі дзень вайны,</p>
<p>Лётчык, мой цёзка... Было гаманы:</p>
<p>Чутка сказала — разбіўся Купала.</p>
<p> </p>
<p>Калі аплакан,— дацягнеш да старасці,</p>
<p>Значыць, з Дняпром яшчэ зробім па чарачцы! —</p>
<p> </p>
<p>Сумна сябрам і самому нявесела,—</p>
<p>Іскры жартоўнай не высекла крэсіва...</p>
<p>Як жа там, дома? Вастрэй яшчэ ўспомнілі...</p>
<p> </p>
<p>— Што ж у вас, хлопцы, кілішкі няпоўныя?</p>
<p>Каб не паслаблі, не прытупелі,</p>
<p>Вып’ем за шаблі ды партупеі.—</p>
<p> </p>
<p>Змоўк і глядзіць на сяброў, выпрабоўвае,—</p>
<p>Не адгукаецца слоўца жартоўнае.</p>
<p>Мусіць, на жорсткіх дарогах абветрала...</p>
<p>Ён пачынае тады ..."нае:</p>
<p> </p>
<p>— Кроіла сэрца, ці сэрца жывіла,</p>
<p>Лепш не пытайцеся ў песні мае...</p>
<p>Калі пачнеш, а дружбак запяе,—</p>
<p>Песня твая пераступіць магілу.—</p>
<p> </p>
<p>Падаюць гулкія кроплі маўчання...</p>
<p>Ён падышоў на паўкрок да расстання:</p>
<p> </p>
<p>— Кроў аддай, але ты не ў страце,</p>
<p>Толькі б слову было ў радку,</p>
<p>Як дзіцяці,</p>
<p>На ўлонні маці</p>
<p>Закалыханаму ў цяньку.</p>
<p> </p>
<p>* * *</p>
<p> </p>
<h3><a id="chapter7"></a>"Рэдзенькі лес, паўгадзіны прывалу..."</h3>
<p>Рэдзенькі лес, паўгадзіны прывалу,</p>
<p>Зводку чытае пад елкай баец.</p>
<p>Цераз плячо заглядаю:</p>
<p>Купала!</p>
<p>Не!</p>
<p>Гэта воку святла не стае.</p>
<p> </p>
<p>Чорная рамка армейскай газеты.</p>
<p>Рэзкі, набліжаны болем партрэт.</p>
<p>Паведамленне аб смерці паэта,</p>
<p>А хіба можа памерці паэт?</p>
<p> </p>
<p>Каб жа гукнулі, хоць думкай паклікалі,</p>
<p>Што небяспекай дыхнула на спеў,</p>
<p>Я б падхапіў вас, Іван Дамінікавіч,</p>
<p>Я ж бы і з фронту дабегчы паспеў.</p>
<p> </p>
<p>Хай бы лічылі тады дэзерцірам,</p>
<p>Я ж не ад танкаў падаўся назад!</p>
<p>Штандараносца са смертнага выраю</p>
<p>Адратаваўшы, не вінен салдат.</p>
<p> </p>
<p>Але ж не горшыя хлопцы стаялі</p>
<p>Поруч з бядою... Душу б аддалі,</p>
<p>Каб не пакінуў ён нас на купалле,</p>
<p>Не пастаяўшы на роднай зямлі.</p>
<p> </p>
<p>Не блаславіўшы ні сэрца, ні зброі,</p>
<p>Не адказаўшы нікому пяра,</p>
<p>Тога, агністага,</p>
<p>вырваў якое</p>
<p>З вечнасці крылаў рукой песняра.</p>
<p> </p>
<p>Выйшаў на сходы — за мараю ўгору!</p>
<p>Ён уявіў за вайной, за бядой</p>
<p>Ўсю Беларусь, неаб’ятну, як мора<sup><a href="#footnote-3">3</a></sup>,—</p>
<p>Рушыў насустрач і раптам — на дол!</p>
<p> </p>
<p>Мёртвай пятлёй, калі лучыць пілот</p>
<p>Сіняе неба з крывавым палеткам,</p>
<p>Стаўся ягоны апошні ўзыход,</p>
<p>Страшны палёт па-над лесвічнай клеткай.</p>
<p> </p>
<p>* * *</p>
<p> </p>
<h3><a id="chapter8"></a>"Вырвуся з болю, суцішу заплачкі..."</h3>
<p>Вырвуся з болю,</p>
<p>суцішу заплачкі,</p>
<p>За далягляды сягну і зірну:</p>
<p>Варта сяброў...</p>
<p>У жалобе спявачка</p>
<p>Польныя кветкі кладзе на труну.</p>
<p> </p>
<p>Сінія...</p>
<p>Сёстры тым сінім,</p>
<p>з радзімы,</p>
<p>Што ўсё званілі, не моўклі ў душы,</p>
<p>Што пазіралі краіны вачыма,</p>
<p>Не адарваўшыся з мінскай шашы.</p>
<p> </p>
<p>Нібы прарочылі страшнае дзіва,—</p>
<p>Гора адно не прыходзіць у дом...</p>
<p>Трэба ж, як сталася!</p>
<p>Той жа гадзінай,</p>
<p>Тым жа спякотлівым чэрвеньскім днём,</p>
<p>Разам абоіх жвіры прыгарнулі,</p>
<p>Хлеб напалам і жыццё напалам:</p>
<p>Не перажыў ні на хвілю матулю,</p>
<p>Маці яго перажыць не магла.</p>
<p> </p>
<p>З мутнай слязою падступнага жалю</p>
<p>Танную хвалу над маці лілі</p>
<p>Тыя, што сыну дабра не жадалі</p>
<p>Ні на зямлі, ні спакою ў зямлі.</p>
<p> </p>
<p>А партызанка, што ўпотай Купалу</p>
<p>Воддаль кахала,</p>
<p>з таполі яго</p>
<p>Беднай нябожчыцы лісцік сарвала,</p>
<p>Горад згарэў —</p>
<p>не было больш чаго.</p>
<p> </p>
<p>Ператужыўшы пры тых дамавінах,</p>
<p>Іншая маці — мая і твая —</p>
<p>Салютавала на рэйках краіна</p>
<p>Сыну, што паліць пабедны маяк.</p>
<p> </p>
<p>Ён у дарозе, выходзіць на строму,</p>
<p>Сочыць, як досвіткі цепліць народ,</p>
<p>І па кастрах партызанскіх</p>
<p>дадому</p>
<p>Значыць шчаслівы і хуткі зварот.</p>
<p> </p>
<p>Чуеш, салдаце? Гарматы павезлі.</p>
<p>Пражэктары скрыжавалі мячы.</p>
<p>Штандараносец войскаў паэзіі</p>
<p>Перад палкамі.</p>
<p>І сцяг на плячы.</p>
<p> </p>
<p>* * *</p>
<p> </p>
<h3><a id="chapter9"></a>"Як толькі аціхнуць марозы..."</h3>
<p>Як толькі аціхнуць марозы</p>
<p>І пойдзе грымець крыгаход</p>
<p>Над шпаркай ракою Бярозай</p>
<p>Знаёмы гукне параход.</p>
<p> </p>
<p>Я з Мінска, з праспекта Купалы</p>
<p>Убачу, пачую здалёк</p>
<p>Тугія зялёныя хвалі</p>
<p>І доўгі зазыўны гудок.</p>
<p> </p>
<p>Вандроўка —</p>
<p>Як радасна гэта!</p>
<p>Хвіліна, не болей, на збор.</p>
<p>І вось, нібы ў дом да паэта,</p>
<p>Па сходцах ступаю на борт.</p>
<p> </p>
<p>Плывём у расцвіўшае вецце,</p>
<p>Нясе, падымае вада,</p>
<p>І хораша сэрцу жывецца,</p>
<p>І воку далёка відаць.</p>
<p> </p>
<p>Тужэй падпяражуць абшары</p>
<p>Паяс надбярэжных бароў,</p>
<p>Ужо не за хваляй, за марай</p>
<p>«Купала» ідзе на Дняпро.</p>
<p> </p>
<p>І тут грамада маладая</p>
<p>Рукою аблок дастае,</p>
<p>Купалавы вершы чытае,</p>
<p>Купалавы песні пяе.</p>
<p> </p>
<p>А пройдзем ад мора да мора,</p>
<p>Што злучаны доляй адной,</p>
<p>І ўспыхнуць паэтавы зоры</p>
<p>На стрэчы з Масквою-ракой.</p>
<p> </p>
<p>І дома гараць і за светам</p>
<p>Высвечваюць, як маякі,</p>
<p>І новыя словы паэтам</p>
<p>І новыя рэкам шляхі.</p>
<p> </p>
<p>* * *</p>
<p> </p>
<h3><a id="chapter10"></a>"Поруч быў, а стаў, мае сябры..."</h3>
<p>Поруч быў, а стаў, мае сябры,</p>
<p>Звонкай песняй, грознай бліскавіцай,</p>
<p>Белым параходам на Дняпры,</p>
<p>Самай спеўнай вуліцай сталіцы.</p>
<p> </p>
<p>Станьце ў ратны шэраг, песняры!</p>
<p> </p>
<p><i>1962—1968</i></p>
<p> </p>
<div class="endnote-block">
<div class="footnote"><p><sup><a id="footnote-1">1</a></sup> Радок Я. Купалы.</p>
</div>
<div class="footnote"><p><sup><a id="footnote-2">2</a></sup> Радок Я. Купалы.</p>
</div>
<div class="footnote"><p><sup><a id="footnote-3">3</a></sup> Радок Я. Купалы.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>