<div class="container">
<div class="book-utils">
<div id="qrcode"></div>
<a href="/Maksim_Luzanin/Boty_na_patelni.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1974 -->
<!-- HEADER_FIELD FirstPublicationYear: 1975 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Боты на патэльні -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Боты на патэльні</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Макасін з тупым наском,</p>
<p>Пальцы тры — падэшва,</p>
<p>Гальштук з дзікім жарабцом</p>
<p>На грудзях падвешан.</p>
<p> </p>
<p>Як свісцёлачкі штаны,</p>
<p>Плашчык пры пагонах...</p>
<p>Ён прыбраны ў лахманы</p>
<p>З трох камісіёнак.</p>
<p> </p>
<p>Выбрывае ў нітку вус,</p>
<p>Чэрніць бровы сажай.</p>
<p>З год не стрыг ён галаву,</p>
<p>Але больш не важыць.</p>
<p> </p>
<p>Што ж пабачыў на вяку?</p>
<p>Дзьмулі мама з татам,—</p>
<p>І пададзена сынку,</p>
<p>І за ім — прынята.</p>
<p> </p>
<p>Чхне выпадкам — нездароў!</p>
<p>І гарачку мераць</p>
<p>Паўдзесятка дактароў</p>
<p>Прэцца на кватэру.</p>
<p> </p>
<p>...Скончыў курс, даўгі аддаць</p>
<p>Мог бы ўжо з працэнтам,</p>
<p>Ды дзіцяці пагражаць</p>
<p>Сталі аліменты.</p>
<p> </p>
<p>Бацька кажа:</p>
<p>— Так і так,</p>
<p>Ці не лепш жаніцца?</p>
<p>— Не,—</p>
<p>Адказвае лайдак,—</p>
<p>Я хачу вучыцца.</p>
<p> </p>
<p>Шлюб у пушчу не збяжыць,</p>
<p>Будзе час на жонку.</p>
<p>Ты капейкай памажы</p>
<p>Роднаму дзіцёнку.</p>
<p> </p>
<p>Падаткнуць каму пад нос,</p>
<p>Каб пусцілі ў дзверы,</p>
<p>Бо не буду ж я ўсур’ёз</p>
<p>Пэцкацца з паперай.</p>
<p> </p>
<p>Вось як цэліць! Менш рабіць,</p>
<p>Браць пабольш зарплаты...</p>
<p>Кажа бацьку:</p>
<p>— Пасабі</p>
<p>Выйсці ў кандыдаты.</p>
<p> </p>
<p>Бацька ў крык:</p>
<p>— Няхай мазгі</p>
<p>Ёлуп сам натрудзіць.</p>
<p>Сын яму:</p>
<p>— Ну, вось — бацькі!</p>
<p>Эгаісты-людзі,</p>
<p> </p>
<p>Ты не злуй і не крычы,</p>
<p>Не грымі нагамі.</p>
<p>Што б дзіцяці памагчы,</p>
<p>Вам жа памагалі.</p>
<p> </p>
<p>Мама хворая: вага,</p>
<p>Сэрца, усё такое...</p>
<p>Я так думаю, што льга</p>
<p>Даць ёй супакою.</p>
<p> </p>
<p>Дзед не здолен працаваць,</p>
<p>Ён зусім здзяцінеў...</p>
<p>Значыць, бацьку трэба дбаць</p>
<p>Аб няшчасным сыне.</p>
<p> </p>
<p>Падкаціўся сціхатой</p>
<p>Будучы «вучоны»...</p>
<p> </p>
<p>...Не даможацца ніхто</p>
<p>Лепшай абароны.</p>
<p> </p>
<p>Б’е ў званы падхалімаж,</p>
<p>Сын той — першы ў спіску:</p>
<p>Кажуць:</p>
<p>— Гэтакі багаж,—</p>
<p>Кандыдат з калыскі.</p>
<p> </p>
<p>І пайшлі віляць, гадзіць —</p>
<p>Як не брыдка людзям!</p>
<p>Кандыдат ён можа быць,</p>
<p>Працаўнік ці будзе?</p>
<p> </p>
<p>Пэўна, прыйдзе з часам стаж,</p>
<p>А багаж — не вельмі,</p>
<p>Бо не ўкусіш, як ні смаж,</p>
<p>Боты на патэльні.</p>
<p> </p>
<p> </p>
<p>1974</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>