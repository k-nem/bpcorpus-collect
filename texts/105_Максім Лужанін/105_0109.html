<div class="container">
<div class="book-utils">
<div id="qrcode"></div>
<a href="/Maksim_Luzanin/Zvany_z_vajny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1974 -->
<!-- HEADER_FIELD FirstPublicationYear: 1977 -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Званы з вайны -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Званы з вайны</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p> </p>
<p> </p>
<p>На званіцах</p>
<p>З паўвека паглухлі званы.</p>
<p>Я даўно ўжо забыўся б,</p>
<p>Як звоняць яны,</p>
<p>Каб не рэха з вайны...</p>
<p> </p>
<p>Узлятаюць угору,</p>
<p>Спадаюць далоў</p>
<p>Гукі,</p>
<p>горам у медзь спрасаваныя.</p>
<p>З папялішчаў,</p>
<p>З гарышчаў,</p>
<p>Паўзверх каміноў,</p>
<p>Абгараючы,</p>
<p>звоніць рука спрацаваная.</p>
<p> </p>
<p>Дружа,</p>
<p>Гэта — Хатынь...</p>
<p>Сэрца,</p>
<p>Помні</p>
<p>І не астынь!</p>
<p> </p>
<p> </p>
<p> </p>
<h3><a id="chapter2"></a>2</h3>
<p> </p>
<p> </p>
<p>Пад неба цёплай апонаю</p>
<p>Гай — аж зіхціць! — бярозавы,</p>
<p>Ды ўпотай хусткай зялёнай</p>
<p>Змахвае з веек слёзы.</p>
<p> </p>
<p>Ідуць здалёку вандроўнікі,</p>
<p>Адзін аднаго пытае:</p>
<p>Чаму б, у вясновай поўні,</p>
<p>Плакаць такому гаю?</p>
<p> </p>
<p>Таго ж, дзівакі, не ведаюць:</p>
<p>Коцяцца кроплі долу,</p>
<p>Бо разам зімуюць і летуюць</p>
<p>Бярозы</p>
<p>і</p>
<p>ўдовы.</p>
<p> </p>
<p>Дрэвы поруч з жанчынамі,</p>
<p>Пакрыўджанымі на долю:</p>
<p>Яны пасадзілі гай салаўіны,</p>
<p>Мужоў не прыждаўшы дома.</p>
<p> </p>
<p>З іх кожны — у шлях развіўся,</p>
<p>Зрабіўся сцягам барвістым —</p>
<p>Быў камуністам</p>
<p>Ці не быў камуністам.</p>
<p> </p>
<p>І ўдоўкі саджалі некаму —</p>
<p>Свайму і чыймусьці —</p>
<p>помнік.</p>
<p>Хай, белы, стаіць над рэкамі,</p>
<p>Адводзіць маланак промні.</p>
<p> </p>
<p>А скончылі —</p>
<p>скорам рэзалі</p>
<p>На ўсіх, як у час памінак.</p>
<p>...Кранала плечы бярэзіна,</p>
<p>Нібыта рукой, галінай.</p>
<p> </p>
<p>Як тыя жанкі, згасаючы,</p>
<p>Развітваюцца з жывымі,</p>
<p>Разносяць вятры, гайсаючы,</p>
<p>Гаю вечнае імя.</p>
<p> </p>
<p>Ён, срэбны, ідзе пагоркамі</p>
<p>Не страш — устоіць, няпудкі.</p>
<p>Збройная мая Хатынь,</p>
<p>Белая мая Хатынь —</p>
<p>Беразак удоў</p>
<p>пад Навагрудкам.</p>
<p> </p>
<p> </p>
<p> </p>
<h3><a id="chapter3"></a>3</h3>
<p> </p>
<p> </p>
<p>Палямі жытнымі,</p>
<p>Барамі густымі</p>
<p>Сляды зараслі</p>
<p>І, здаецца, астылі.</p>
<p> </p>
<p>А зерне пшаніцы,</p>
<p>А жменю брусніцаў</p>
<p>Рассып на далоні,</p>
<p>І звон забруіцца.</p>
<p> </p>
<p>У ліпеньскай спёцы</p>
<p>І ў студзеньскай стыні</p>
<p>Зазвоніць Хатынь,</p>
<p>Адгукнуцца Хатыні</p>
<p>І Лідзіцэ попел,</p>
<p>І скаргі Дахау...</p>
<p> </p>
<p>Кроў чалавечая</p>
<p>Не высыхае.</p>
<p> </p>
<p>Са спаленых сэрцаў</p>
<p>Сцякае цуркамі,</p>
<p>Брусніцамі спее</p>
<p>І звоніць званамі.</p>
<p> </p>
<p> </p>
<p>1974</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>