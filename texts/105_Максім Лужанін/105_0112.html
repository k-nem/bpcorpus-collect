<div class="container">
<div class="book-utils">
<div id="qrcode"></div>
<a href="/Maksim_Luzanin/Zdarennie_u_sanatoryi_niasviz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1972 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Здарэнне ў санаторыі «нясвіж» -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Здарэнне ў санаторыі «нясвіж»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У даўнім замку Радзівіла,</p>
<p>Дзе восень дыхала з муроў,</p>
<p>Мяне гарачка паваліла</p>
<p>І не ўцякла ад дактароў.</p>
<p> </p>
<p>Тады праз ласку гэтай цёткі,</p>
<p>Паміж трызнёй і забыццём,</p>
<p>Я сівых сцен выслухваў плёткі,</p>
<p>Быў старасветчыны гасцём.</p>
<p> </p>
<p>Бляшаны круг каціла поўня</p>
<p>На здзірванелыя валы...</p>
<p>Здалося мне, ў палацы поўна</p>
<p>Яго насельнікаў былых.</p>
<p> </p>
<p>Пазнаў адразу, толькі глянуў:</p>
<p>Як дама трэф між дробных карт,</p>
<p>Княгіня з роду Каштэлянуў,</p>
<p>Што насадзіла дольны парк.</p>
<p> </p>
<p>Князі, хто ў цёмных сутарэннях</p>
<p>Знайшоў касцям надзейны спрат,</p>
<p>Жывыя нашчадкі з прагненнем,</p>
<p>Каб спадкі адхапіць назад.</p>
<p> </p>
<p>На залу біў агонь каміна,</p>
<p>Быў стол накрыт на сто персон,</p>
<p>І тут</p>
<p>не ў крэсле —</p>
<p>на драбінах</p>
<p>Сядзеў знаёмы нехта...</p>
<p>Ён!</p>
<p> </p>
<p>Пры самай плыні аксамітаў,</p>
<p>Што з танцу ў танец гнаў габой,</p>
<p>Драмаў, знябыты, абабіты,</p>
<p>Канёк з адвешанай губой.</p>
<p> </p>
<p>Але яздок!</p>
<p>На твары веліч,</p>
<p>Нібы гасціць у панства звык,</p>
<p>Слуга князёў, Міхал Міцкевіч,</p>
<p>З-пад Мікалаўшчыны ляснік.</p>
<p> </p>
<p>Яго падступна падбівалі:</p>
<p>— Міхал! Пакінь ты нам хлапца.</p>
<p>І частавалі: падлівалі</p>
<p>І падкладалі без канца.</p>
<p> </p>
<p>Хоць чарку мог ён добра лыкаць,</p>
<p>Не расшчапіў замкнёных губ:</p>
<p>Каля драбін стаяў Музыка —</p>
<p>Ці то Сымон, ці то Якуб.</p>
<p> </p>
<p>— Ты чуеш гэтую катрынку? —</p>
<p>Міхал паскардзіўся яму: —</p>
<p>А ну іх к ліху! Едзьма, сынку,</p>
<p>У Стоўбцах зойдзем у карчму.—</p>
<p> </p>
<p>Згас княжы вензель на балконе,</p>
<p>Растала ўсё — і шум, і сквіл,</p>
<p>І пацягнуў калёсы конік</p>
<p>У прадсвітальны небасхіл.</p>
<p> </p>
<p><i>1972</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>