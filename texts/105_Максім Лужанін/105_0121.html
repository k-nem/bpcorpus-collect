<div class="container">
<div class="book-utils">
<div id="qrcode"></div>
<a href="/Maksim_Luzanin/Kancert.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1966 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Канцэрт -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Канцэрт</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Р. Р. Шырму</p>
<p>Пагашаны агні... Адны пражэктары —</p>
<p>То скочыць жоўты зайчык, то зялёны.</p>
<p>Зал перайшоў на шэпт.</p>
<p>Што мае падарыць,</p>
<p>Чым здзівіць нас падняты край заслоны?</p>
<p> </p>
<p>Час да пачатку дзеі, слаўны час,</p>
<p>Ён часта больш хвалюе, чым паказ!</p>
<p>Вось так чакаеш ранішняй парой:</p>
<p>Зары настой прыгубіць твой настрой</p>
<p>І — ўдалячынь!</p>
<p>На пошукі ізноў</p>
<p>Нязнойдзеных краін, нястрэнутых сяброў.</p>
<p> </p>
<p>...На пальчыках прабег</p>
<p>спазнёны нейчы крок,</p>
<p>Заслона папалам. Знаёмы халадок</p>
<p>Абвеяў твар.</p>
<p>Ужо нішто не грукне.</p>
<p>Харысткі выплылі у белых сукнях,</p>
<p>У чорным — спевакі...</p>
<p>Гук падае з рукі</p>
<p>Празрыстай кропляй.</p>
<p>І — ўзляцелі рукі</p>
<p>Угору ўладна.</p>
<p>І трапечуць гукі,</p>
<p> </p>
<p>Змяняюць колеры,</p>
<p>цвітуць,</p>
<p>гараць,</p>
<p>згасаюць,</p>
<p>Разводдзямі шумяць,</p>
<p>вятрыскамі гайсаюць,</p>
<p>Гавораць да людзей</p>
<p>лацінай, рускай, польскай</p>
<p>І нашай роднаю, а больш надмоўнай мовай,</p>
<p>Калі сугуччы замяняюць словы.</p>
<p>А зал, як карабель, плыве па хвалі коўзкай:</p>
<p>Столь расступілася, сышлі і зніклі сцены,</p>
<p>Абняў мяне прастор, вагу згубіла цела,</p>
<p>Хаджу па хмарах, месяц залачу,</p>
<p>Вясёлкі рву, вяжу ў снапы тугія,</p>
<p>Дажджом ліюся, рэхам рагачу,</p>
<p>Маланкай бліскаю, б’ю морам берагі я,</p>
<p>Смяюся з дзіцем, плачу з удавіцай</p>
<p>І раны хвой зацягваю жывіцай.</p>
<p> </p>
<p>Падняў мяне ў разлог</p>
<p>Нятоптаных дарог</p>
<p>Магутны чалавек, а можа, трохі бог,</p>
<p>Не сівенькі дзядок, стары хвалько біблейскі,</p>
<p>А свойскі, наш, з-пад Брэста ці з Вілейкі.</p>
<p> </p>
<p><i>1966</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>