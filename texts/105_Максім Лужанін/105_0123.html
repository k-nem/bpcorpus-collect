<div class="container">
<div class="book-utils">
<div id="qrcode"></div>
<a href="/Maksim_Luzanin/Kasba.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Касьба -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Касьба</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Яшчэ не абуджваліся гараджане,</p>
<p>Светлай ускраіны грамадзяне,</p>
<p>Дзе мы, змарыўшыся, заначавалі,</p>
<p>Дзе свежым півам нас частавалі,</p>
<p>І мякка слалі, і цёпла ўкрылі,</p>
<p>І блаславілі чэшкі старыя.</p>
<p> </p>
<p>Я прахапіўся на самым золку,</p>
<p>Мусіць, пастух падзьмуў у свісцёлку:</p>
<p>Быў галасок асаблівы нейкі,</p>
<p>Нібыта ў скрыпкі ці то ў жалейкі.</p>
<p> </p>
<p>Ляпіўся лес, узбягаў на горы,</p>
<p>Кашлаты хмель завіваў пячоры,</p>
<p>І ззялі травы красы такое,</p>
<p>Што не адважышся стаць нагою.</p>
<p> </p>
<p>А гук не гаснуў, працяжны, тонкі,</p>
<p>Які я ведаў яшчэ дзіцёнкам:</p>
<p>На лугавіне ў рамонках белых</p>
<p>Каса спявала, каса звінела!</p>
<p> </p>
<p>І хоць няўмела махаў падлетак,</p>
<p>І быў асаджан лучок не гэтак,</p>
<p>А пад мянташкай трымцела джала:</p>
<p>Каса звінела, каса спявала!</p>
<p> </p>
<p>Здавён вядзецца такая любасць</p>
<p>Да вострых кос і да спрытных склюдаў.</p>
<p>Як толькі бралі іх нашы продкі,</p>
<p>Адразу трэсла двары дрыготка:</p>
<p>Куды апусцяць? На луг скарбовы</p>
<p>Ці зложаць княжацкія галовы?</p>
<p> </p>
<p>На працу ганьбы няма ў народзе,</p>
<p>Аднак мінаеш, калі скародзяць,</p>
<p>А толькі згледзіш — хто-небудзь косіць,</p>
<p>І рукі самі касу папросяць.</p>
<p> </p>
<p>Касьба!</p>
<p>Ці ёсць весялей работа:</p>
<p>Адбіць касу, намятаншыць, потым</p>
<p>Прайсці пракос і назад вярнуцца,</p>
<p>Напіцца квасу і размахнуцца!</p>
<p> </p>
<p>Каб стаць сапраўдашнымі касцамі,</p>
<p>Здавала моладзь спярша экзамен:</p>
<p>У хлопца ззаду дзядзька заўзяты</p>
<p>Касіў, пакрыкваў: «Падрэжу пяты!»</p>
<p>Папаганяўшы гэтак паўднёўку,</p>
<p>Капшук развязваў і па-сяброўску</p>
<p>Даваў тытуню:</p>
<p>— Закуры, хлапчына,</p>
<p>Бо не юнак ты, а ўжо мужчына.—</p>
<p>Тады казалі дзяды старыя:</p>
<p>— Касіць мажэ ён, прымайце ў прымы.—</p>
<p> </p>
<p>І я, абвеяны цёплым промнем,</p>
<p>Свае маладосці навуку ўспомніў.</p>
<p>Ну, што ж! Паглядзім, чаго мы варты.</p>
<p>Абы лязо датрымала гарту,</p>
<p>Абы не хруснула коссе ў далоні,</p>
<p>Абы хапіла травы на ўлонні!</p>
<p> </p>
<p>Я ўзяў касу і сумеўся раптам:</p>
<p>Касіў то дома, ці тут патраплю?</p>
<p>Але ўзышоўшы, на постаць стаўшы,</p>
<p>Касіў за жывых і касіў за паўшых,</p>
<p>Касіў, як на Случчыне ў нас касілі</p>
<p>Груды мурожныя ў спелай сіле.</p>
<p> </p>
<p>І след выціскаецца на пакошы,</p>
<p>І дзень грыміць у блакітнай раскошы!</p>
<p> </p>
<p>Калі злажыў я паўсенажаці,</p>
<p>Прынеслі квасу чэшскія маці</p>
<p>І слова даўняе паўтарылі:</p>
<p>— Касіць умееш, застанься ў прымы!</p>
<p> </p>
<p>— Дзякуй за ласку вам, за гасціны —</p>
<p>Сягоння косіць мая краіна!</p>
<p> </p>
<p><i>9—10.VIІ.1958</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>