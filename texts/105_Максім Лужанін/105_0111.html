<div class="container">
<div class="book-utils">
<div id="qrcode"></div>
<a href="/Maksim_Luzanin/Zvon_niezaleznasci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Максім Лужанін -->
<!-- HEADER_FIELD CreationYear: 1968 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Звон незалежнасці -->
<h2><a href="http://knihi.com/Maksim_Luzanin/">Максім Лужанін</a></h2>
<h2>Звон незалежнасці</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У Філадэльфіі —</p>
<p>адгэтуль не відаць,</p>
<p>Яна стаіць за морам-акіянам,—</p>
<p>Зялёны парк, названы Незалежным,</p>
<p>І ёсць там звон —</p>
<p>прываба для турыстаў,</p>
<p>Для разявак, ахвотнікаў павойкаць.</p>
<p> </p>
<p>Калі прайсці ад Слуцка да Нясвіжа,</p>
<p>Наспорваеш такіх званоў з каплічак</p>
<p>Не менш за сотню.</p>
<p>І не меней звонкіх.</p>
<p>Яны званілі хвацка на вялікдзень,</p>
<p>Крыху настыўшы, блямкалі ў каляды,</p>
<p>І кожны з іх працягла, сумна бомкаў,</p>
<p>Калі праводзіў каваля ці ткаллю</p>
<p>На бераг вечнага заспакаення.</p>
<p> </p>
<p>А чым жа слаўны той, філадэльфійскі?</p>
<p>Ён, калі верыць даўняму паданню,</p>
<p>Раз толькі зазваніў, каб абвясціць</p>
<p>Амерыку краінай незалежнай.</p>
<p>І змоўк.</p>
<p> </p>
<p>А потым рыхт у рыхт другі быў звон адліты,</p>
<p>Яго паставілі насупраць дома,</p>
<p>Які завецца Белым і ў якім</p>
<p>Жывуць, кіруюць і законы пішуць</p>
<p>Усе, хто абярэцца ў прэзідэнты.</p>
<p> </p>
<p>Калі жылі там Джэферсан ці Рузвельт,</p>
<p>Яны званіць умелі ў звон закону,</p>
<p>Цяпер інакш: не прэзідэнты звоняць,</p>
<p>Б’е ў прэзідэнтаў хтосьці.</p>
<p>Звон сабе маўчыць.</p>
<p> </p>
<p><i>1968</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>