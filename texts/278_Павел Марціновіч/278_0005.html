<div class="container">
<div class="book-utils">
<div id="qrcode"></div>
<a href="/Vasil_Bierazny/Matcyn_holas.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Васіль Беражны -->
<!-- HEADER_FIELD LangOrig: ukr -->
<!-- HEADER_FIELD PreparedBy: Уладзімір Васькоў -->
<!-- HEADER_FIELD Title: Матчын голас -->
<!-- HEADER_FIELD Translation: Павел Марціновіч -->
<h2><a href="http://knihi.com/Vasil_Bierazny/">Васіль Беражны</a></h2>
<h2>Матчын голас</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Прыляцеўшы на Месяц, яна ўсё разглядвала, захоплена ўскліквала:</p>
<p>- Ніколі не думала, што тут гэтак добра!</p>
<p>Ён вадзіў яе несканчонымі тунелямі Селенаполіса, паказваў гмахі, якія падпіралі чорнае, усеянае зоркамі неба.</p>
<p>- А хадзіць тут як лёгка, сыночак!..</p>
<p>Голас у маці быў звонкі, яшчэ зусім малады - можа, таму, што яна пявучая? Колькі памятае яе - любіла спяваць. На святы, сустракаючы гасцей, спявала весела, з імпэтам, а ў будні, за хатняй работай, - прыглушана і трохі сумна. Нават размаўляючы, як быццам вымаўляла словы - спявала іх. І зараз у ейным голасе было нешта гэткае... можа, незвычайнае або, можа... Можа, гэта яе так узрушыў палёт на Месяц? Ён услухоўваецца ў гэты да болю родны голас і ніяк не можа зразумець, што ж гэта так звініць у ім?</p>
<p>- А ў нас цвітуць сады. Калі толькі прымаразкі не прыціснулі... Ураджай будзе! Прыедзеш у водпуск гэтым летам?</p>
<p>Хацеў сказаць ёй пра экспедыцыю, словы ледзь не зляцелі з вуснаў, але... Навошта трывожыць маці? Трывожыць... Ага, вось яно што - у ейным голасе чуецца трывога! Словы вясёлыя, а голас трывожны. Няўжо здагадалася, што гэта развітанне?</p>
<p>- Хоць тут і лёгка хадзіць, - сказаў ён маці, - але адлегласці немалыя. Селенаполіс займае больш за сто квадратных кіламетраў. Давай, мама, трохі пад'едзем.</p>
<p>Дарожка, размаляваная палосамі зялёнага пластыку, панесла іх гулкімі тунелямі, высокімі пячорамі, сцены якіх іскрыліся ў святле кварцавых лямпаў. На паверхню іх вынес эскалатар. Маці моўчкі глядзела на валатоўскі шацёр, які кветкай ландыша накрываў кратэр дыяметрам не менш за кіламетр.</p>
<p>- Пляц Супольнасці Нацый, - тлумачыў ён маці. - Пасля работы сюды сыходзяцца людзі розных народаў Зямлі. Усе, хто працуе ў Селенаполісе. А вось да возера пайшла група турыстаў. Паплаваць на Месяцы - экзотыка!</p>
<p>- Э, у Дняпры, напэўна, лепей. Вось як будзе ў цябе водпуск...</p>
<p>Калі аглядалі панараму астрадрома, дзе ў чорную глыбіню космасу нацэліліся два караблі вышынёй з Астанкінскую тэлевізійную вежу, маці зноў уздыхнула.</p>
<p>- Што гэта?</p>
<p>- Караблі далёкага дзеяння, мама. Рыхтуецца экспедыцыя да суседняй планетнай сістэмы.</p>
<p>Прыжмуранымі вачыма глядзела яна на ракеты, а там поркаліся, мітусіліся мантажнікі, зусім маленькія на такой далёкай адлегласці. Ціха сказала:</p>
<p>- І чаго ляцець Бог ведае куды? Навошта лезці ў пекла?</p>
<p>- Гэта надзейныя караблі, мама!</p>
<p>- А хіба не лепш было б спачатку поўнасцю абжыць Месяц, потым усе планеты Сонечнай сістэмы, а тады ўжо...</p>
<p>Цяпер уздыхнуў ён.</p>
<p>- Магчыма, але...</p>
<p>- Але што?</p>
<p>- А хіба я ведаю?..</p>
<p>Ох, як яму хацелася расказаць пра гэты вынашаны ў марах палёт, пра тое, як ён хваляваўся, праходзячы адборачную камісію! Але стрымаўся. Гэта ж апошняя сустрэча перад стартам, апошняя - навошта ж яе азмрочваць? Маці - гэта ж маці, зараз пачне ўсе свае шкадобы...</p>
<p>А яму так прыемна, радасна слухаць яе. Хай гаворыць што заўгодна, абы толькі чуць, успрымаць, уліваць у душу гэты родны, адзіны сярод мільярдаў голас.</p>
<p>- Ты думаеш, чаму чалавек прыжываецца на Месяцы? - філасофствавала маці. - Бо ён у сферы прыцягнення роднай Зямлі, роднага Сонца. Гэта ж прастора, адведзеная нам прыродаю! І пакінуць сваё Сонца... Хто ведае, што можа здарыцца...</p>
<p>Ён слухае і слухае, быццам п'е крынічную ваду дзесьці на Зямлі, у засені дрэў. А маці паказвае вачыма на вялізную блакітную кулю і, панізіўшы голас, вядзе гаворку:</p>
<p>- Зірні, сынку, гэта ж цуд... Плыве ў прасторы Зямля, сама сабою, вось бачыш, снежная шапка на полюсе, а як адблісквае акіян. Калыска жыцця! І як жа гэта так - узяць і пакінуць гэтую казачную красу?..</p>
<p>У яго быццам расплюшчыліся вочы, ён зірнуў на родную планету і ўбачыў, якая яна дзівосная - сапраўдны цуд прыроды!</p>
<p>Невядомае дагэтуль пачуццё ахапіла яго - зашчымела сэрца.</p>
<p>- Дык калі ж у цябе водпуск?</p>
<p>- Невядома, мама... Таму і запрасіў, што сам не ведаю... Невядома, калі ўбачымся...</p>
<p>А сам добра разумеў, што водпуску ўжо не будзе. І маці бачыць у апошні раз. Халадок далёкага - ой якога далёкага! - падарожжа поўніў ужо ягоныя грудзі.</p>
<p>- Пастарайся хоць на восень, - кажа яна, як просіць. - Якраз яблыкі, ігрушы... Ды і кавуны...</p>
<p>- Думаеш, мне не хочацца пахадзіць басанож па расе?</p>
<p>- Вось і паходзіш. Пагасцюеш у сваякоў, таварышаў.</p>
<p>Не, маці і думаць не можа, што сын скіруецца ў космас і навекі страціць усіх сваіх блізкіх.</p>
<p>- А нашу сажалку паглыбілі, колькі там рыбы! Ты ж любіш рыбал...</p>
<p>- Дзяжурнага аператара на вахту! - прагрымела з дынаміка.</p>
<p>Крануліся кнопкі, экранчык пагас, матчын голас змоўк.</p>
<p>- Іду.</p>
<p>Ён часцяком пракручвае гэты запіс і як быццам зноў ходзіць з маці па Месяцы, бачыць родную планету. Бо яны ўсё ж пакінулі сваё Сонца, нават у тэлескопе яно бачнае адгэтуль зорачкай 12-й велічыні. А Зямлі ўжо даўно не відаць.</p>
<p>Чаму яны паляцелі? Бо маладыя. І чалавецтва маладое.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Paviel_Marcinovic/">Павел Марціновіч</a>
<br/>
   Падрыхтавана: Уладзімір Васькоў
   <br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>