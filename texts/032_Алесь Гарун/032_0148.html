<div class="container">
<div class="book-utils">
<div id="qrcode"></div>
<a href="/Ales_Harun/Sciapan_Dziaudzuk_ciapier_bahaty_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1907-1920 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «Сцяпан Дзяўджук цяпер багаты...» -->
<h2><a href="http://knihi.com/Ales_Harun/">Алесь Гарун</a></h2>
<h2>«Сцяпан Дзяўджук цяпер багаты...»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сцяпан Дзяўджук цяпер багаты,</p>
<p>А быў бы ён саўсім без хаты,</p>
<p>Каб розум бог не даў такі.</p>
<p>(Усё ж радзімыя браткі...)</p>
<p>Малодшым ў бацькі быў Сцяпанка,</p>
<p>Апроч яго Язэп, Іванка.</p>
<p>У згодзе жылі ўсе яны,—</p>
<p>Старога слухалісь сыны.</p>
<p>Сам Дзяўга жыў даўно без бабы,</p>
<p>І быў стары здароўем слабы.</p>
<p>Ўва ўсё, аднак, уходзіў сам:</p>
<p>«Не дам, казаў, я волі вам;</p>
<p>Пакуль змагу яшчэ цягацца,</p>
<p>Сам буду ўсім распараджацца,</p>
<p>А як памру, тады канец,</p>
<p>Жыві, як хочаш, маладзец!</p>
<p>А толькі, дзеткі, ты, Іванка,</p>
<p>І ты, Язэп, за вас Сцяпанка</p>
<p>Жыве найменшыя гады</p>
<p>І розум мае малады.</p>
<p>За ім, малым, вы даглядайце,</p>
<p>Ніякай крыўды не ўчыняйце.</p>
<p>Як выйдзе з Сцёпкі чалавек,</p>
<p>То будзе дзякаваці век.</p>
<p>З таго дабра, што вам пакіну,</p>
<p>Адзначу я усім часціну,</p>
<p>Каб спрэчкі не было між вас,—</p>
<p>Бо мой ужо падходзіць час.</p>
<p>Табе, Язэп, з тваёй сям’ёю</p>
<p>Я воляй бацькаўскай сваёю</p>
<p>З усіх траіх найболі дам,</p>
<p>Каб не жылося дрэнна вам.</p>
<p>Жаніцца мусіш ты, Іванка,</p>
<p>І дзеўка ёсць— Рыгора Ганка.</p>
<p>Ужо схадзіў ты ў маскалі,—</p>
<p>Пара асесці на раллі.</p>
<p>Табе, як ты яшчэ без дзеці,</p>
<p>А толькі жонку будзеш меці,</p>
<p>Я мушу мені аддзяліць,—</p>
<p>Папраўдзе так павінна быць.</p>
<p>Малодшы ты за ўсіх, Сцяпанка,</p>
<p>Табе найменшая дзялянка.</p>
<p>Як бог пазволіць, будзеш жыць,—</p>
<p>Здалееш больш і сам здабыць.</p>
<p>А покуль што да Сцёпкі ўзросту</p>
<p>Жывіце з ім, сынкі, папросту.</p>
<p>За ім ўсё трэба даглядаць:</p>
<p>Карміць, вучыць і адзяваць.</p>
<p>Няхай качаецца між вамі,</p>
<p>Як узрасце [—], то вы самі</p>
<p>Яму аддайце, што яго,</p>
<p>Дзеля прыказу маяго».</p>
<p>Так навучаў дзяцей часамі,</p>
<p>А тыя слухалі і самі</p>
<p>Казалі бацьцы у адвет,</p>
<p>Што будуць слухаць той завет...</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>