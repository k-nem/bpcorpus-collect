<div class="container">
<div class="book-utils">
<div id="qrcode"></div>
<a href="/Ales_Harun/Uspamnienni_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1908 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Успамненні -->
<h2><a href="http://knihi.com/Ales_Harun/">Алесь Гарун</a></h2>
<h2>Успамненні</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ой, за вёскаю за далёкаю</p>
<p>Ўсё стаяць лясы ды яловыя;</p>
<p>А над рэчкаю над глыбокаю</p>
<p>Сенажаць лягла з травой новаю.</p>
<p> </p>
<p>А пад вёскамі, там за хатамі,</p>
<p>Нівы плямамі раскідаліся,—</p>
<p>Як у старцаву, усю з латамі,</p>
<p>Світу шарую зямля ўбралася.</p>
<p> </p>
<p>А на горцы там па-над вёскаю</p>
<p>Стаіць цэркаўка, ад год шарая;</p>
<p>І ля цэркаўкі пад бярозкамі</p>
<p>Спяць у могілках людзі старыя.</p>
<p> </p>
<p>Каб ўсё старыя, не такі бы жаль,</p>
<p>І не так маё сэрца б рвалася,—</p>
<p>Хоць і старых жаль і аб тых пячаль,</p>
<p>Што і з імі смерць прывіталася.</p>
<p> </p>
<p>Але ж век яны пражылі даўгі,</p>
<p>Ў жыцці ўсякі смак імі бачаны.</p>
<p>Мо не раз із іх гаварыў другі:</p>
<p>«Нашто век такі мне прызначаны?»</p>
<p> </p>
<p>А чаго ж ляжыць пад бярозкаю</p>
<p>Мая любачка — зорка ясная,</p>
<p>Што гуляў я з ёй па-за вёскаю,</p>
<p>Мая Ганначка — кветка красная.</p>
<p> </p>
<p>Ці ж то я яе не кахаў, як мог,</p>
<p>Яе постаццю счараваўшыся?</p>
<p>Ці к сабе яе перавабіў Бог,</p>
<p>У красу яе закахаўшыся?..</p>
<p><i>1908 г.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>