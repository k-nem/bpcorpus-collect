<div class="container">
<div class="book-utils">
<div id="qrcode"></div>
<a href="/Ales_Harun/Piesnia_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1914 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1914 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песня -->
<h2><a href="http://knihi.com/Ales_Harun/">Алесь Гарун</a></h2>
<h2>Песня</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>За рэчкай, за рэчкай</p>
<p>Шуміць, шуміць бор,—</p>
<p>Прыехаў Ясечка</p>
<p>У панскі двор...</p>
<p>Цёмны ходзяць хмары</p>
<p>Па небе высокім,—</p>
<p>Ці будзе ён ў пары,</p>
<p>Ці мо адзінокім?..</p>
<p>Грозна б’юць пяруны,</p>
<p>І зіхціць маланка,—</p>
<p>З конікам-скакунам</p>
<p>Стаў ён каля ганку...</p>
<p>Шуміць навальніца</p>
<p>З неба палавога,—</p>
<p>Вокны ў вакяніцах,</p>
<p>На ганку нікога...</p>
<p>У дзверы пастукаў</p>
<p>Сільнаю рукою,—</p>
<p>Толькі пярун грукаў</p>
<p>Недзе за гарою...</p>
<p>Зразумеў нядолю,</p>
<p>Нядолю сваю,—</p>
<p>Неба, плач ты болей,</p>
<p>Мый чорну зямлю...</p>
<p>Сталася, як людзі —</p>
<p>Суседзі казалі,—</p>
<p>Бура усцяж гудзе:</p>
<p>Няма яго кралі...</p>
<p>Вывез бацька дочку</p>
<p>Недзе за граніцу,</p>
<p>Вывез ў цёмну ночку —</p>
<p>Ў буру-навальніцу...</p>
<p>Дык грымі ты, неба,</p>
<p>Свяціце ж, маланкі,—</p>
<p>Нічога не трэба,</p>
<p>Калі няма Ганкі...</p>
<p>Дык шумі за рэчкай,</p>
<p>Бор, шумам вялікім,—</p>
<p>Каб зглушыць у Ясечкі</p>
<p>Сэрца болю крыкі!..</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>