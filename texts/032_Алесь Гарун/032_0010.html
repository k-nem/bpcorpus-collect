<div class="container">
<div class="book-utils">
<div id="qrcode"></div>
<a href="/Ales_Harun/Ad_vioski_nasaj_niedaloka_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1907-1920 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «Ад вёскі нашай недалёка...» -->
<h2><a href="http://knihi.com/Ales_Harun/">Алесь Гарун</a></h2>
<h2>«Ад вёскі нашай недалёка...»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ад вёскі нашай недалёка,</p>
<p>Бадай, чы будзе тры вярсты,</p>
<p>Балотам шлях наш разарваны</p>
<p>І злучан грэбляю ізноў.</p>
<p> </p>
<p>Здалёку стаць, таго балота</p>
<p>Амаль не відна,— так яно</p>
<p>Ў адно сабе злілося поле</p>
<p>З мурогам, з краскамі лугоў.</p>
<p> </p>
<p>Аб ім цікавых шмат паданняў</p>
<p>Жывець у нашай старане.</p>
<p>Старых ты толькі распытайся,—</p>
<p>Паслухаць будзе што табе...</p>
<p> </p>
<p>Калі у нас хадзілі швэды,</p>
<p>Вялікі быў ў народзе страх,—</p>
<p>Хавалі ўсё дабро у ямы,</p>
<p>А самі жыць ішлі у лес.</p>
<p> </p>
<p>Бо швэды, хай іх трасца, зверы.</p>
<p>Куды ні прыйдуць, як рабак,</p>
<p>Усё пап’юць, з’ядуць, а рэшту</p>
<p>З сабой ў дарогу забяруць.</p>
<p> </p>
<p>А да таго яны часамі</p>
<p>Без спуску білі мужыкоў,</p>
<p>І малых дзетак мардавалі,</p>
<p>І моцна крыўдзілі кабет.</p>
<p> </p>
<p>Ну што ж,— за гэтакія здзекі</p>
<p>Народ ім шкодзіў як мага.</p>
<p>Даўней і з нашых былі зухі,—</p>
<p>На штукі ўсякія ішлі.</p>
<p> </p>
<p>Дзядок Даніла стары векам,—</p>
<p>Здаецца, ссохлы ў лесе грыб,—</p>
<p>Згубіў іх конных два аддзелы,</p>
<p>Ў балоце гэтым патапіў.</p>
<p> </p>
<p>Пачуў ён знекуль, быццам швэды</p>
<p>Ідуць да Менску нацянькі,—</p>
<p>І з весткай гэтай — скуль і [жвавасць]</p>
<p>Прышпарыў раніцай у лес.</p>
<p> </p>
<p>Кабеты, звесна, зараз плакаць,</p>
<p>Маўляў, чаму паможа плач.</p>
<p>Мужчыны гэтаксама ў страсе,</p>
<p>А дзед сабраў мужчын і кажа:</p>
<p> </p>
<p>«Хадзіце грэблю раскідаць».</p>
<p>Народ паслухаў: дзед Даніла</p>
<p>Лічыўся мудрым навакол,—</p>
<p>Не вельмі доўга намаўляў іх.</p>
<p> </p>
<p>«Чаму? Нашто?» — усе пытаюць.</p>
<p>«Нашто, аб гэтым знаю я,</p>
<p>А вы, як хочаце спакою,</p>
<p>Рабіце толькі, што кажу».</p>
<p> </p>
<p>Усякі ведаў — дзед не дурань;</p>
<p>Таму, забраўшы з лесу снасць,</p>
<p>Памкнулісь людзі ўсёй грамадай</p>
<p>Бурыць дзядоўскі [моцны ссек].</p>
<p> </p>
<p>Паверыць трудна, паглядзеўшы</p>
<p>На нашу грэблю, як яны</p>
<p>Паспелі ў дзень разруйнаваці</p>
<p>Яе — амаль не на вярсту.</p>
<p> </p>
<p>Па гэтым кажа дзед [Ігнацы]:</p>
<p>«Цяпер усё,— ідзіце ў лес,</p>
<p>[Вазьміце трубы] і чакайце,</p>
<p>[Пакуль не будуць швэды тут].</p>
<p> </p>
<p>Як прыйдуць швэды і на грэблю</p>
<p>Уступіць іх апошні конь,</p>
<p>Тады ў катлы ударце, [ў трубы</p>
<p>І затрубіце як мацней].</p>
<p> </p>
<p>Рабіце гэтак, мэрам войска</p>
<p>Ідзець вялікае праз лес,</p>
<p>І самі ўбачыце, што будзе,</p>
<p>А мне ісці ад вас пара».</p>
<p> </p>
<p>«Куды?» — спыталі. «Дый да швэдаў,</p>
<p>Хачу іх быць правадыром».</p>
<p>Сказаўшы гэтак, сам падаўся</p>
<p>У той, адкуль з’явіўся, бок.</p>
<p> </p>
<p>От ноч прыйшла, ніводнай зоркі</p>
<p>На чорным небе не відаць.</p>
<p>Стаяць людцы на варце ў лесе</p>
<p>І богу моляцца усе.</p>
<p> </p>
<p>Здаля пачулі тупат конны,</p>
<p>[Калькох] паслалі дзец [юкоў]</p>
<p>Сядзець на купках у балоце</p>
<p>І пільна швэдаў [сцерагчы].</p>
<p> </p>
<p>Бліжэй, бліжэй,— ужо ля грэблі;</p>
<p>Ужо чуваць іх галасы,</p>
<p>І ржанне конскае, і тупат.</p>
<p>Ужо на грэблі... Ў той жа час</p>
<p> </p>
<p>Дзяркач азваўся у балоце,</p>
<p>Па ім другі умоўны знак,—</p>
<p>І з лесу трубы, бубны [сурмаў];</p>
<p>Пачулі швэды страшны шум.</p>
<p> </p>
<p>Змяшалісь швэды. Ім здалося,</p>
<p>Што войска збоку йдзе на іх.</p>
<p>Пусцілі коні науцёкі,</p>
<p>Ды не ўдалося уцячы...</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>