<div class="container">
<div class="book-utils">
<div id="qrcode"></div>
<a href="/Ales_Harun/Z_astroznych_kartak_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1919 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1919 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: З астрожных картак -->
<h2><a href="http://knihi.com/Ales_Harun/">Алесь Гарун</a></h2>
<h2>З астрожных картак</h2>
<div style="height: 3rem"></div>
<!-- TOC_BEGIN -->
<a href="#chapter1">І - Яму...</a><br/>
<a href="#chapter2">ІІ - Ёй</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І - Яму...</h3>
<p>...Любіла я без меры</p>
<p>Цябе, о, любы мой, каханы мой, ядыны!</p>
<p>І пломень той кахання не пагас —</p>
<p>Ў вясенні кожны дзень, як зацвітуць язміны,</p>
<p>Ледзь спусціцца з-пад неба сумерк шэры,</p>
<p>Я йду у наш садок і там праводжу час.</p>
<p> </p>
<p>Праходжу сцежкамі, заросшымі травою,</p>
<p>Каторымі даўней хадзілі мы з табою...</p>
<p> </p>
<p>Хаджу адна па іх,— а кожан кусцік рожы,</p>
<p>І дрэўца кожнае, пахучыя язміны,</p>
<p>І ўсё, што тут садзіла я сама,</p>
<p>Далёкі, любы мой, аплаканы, ядыны!</p>
<p>На болесць мне адно варожа:</p>
<p>Яго няма, няма!..</p>
<p> </p>
<h3><a id="chapter2"></a>ІІ - Ёй</h3>
<p>Сягоння ліст твой я узяў ў канторы, дарагая,</p>
<p>А з ім бязглуздую уразу атрымаў,</p>
<p>Бо той жандар, што ўсіх лісты чытае,</p>
<p>Ўсміхнуўся подла так, як мне перадаваў</p>
<p>Яго: «Любовное-с! Весьма...» Я не даслухаў,</p>
<p>А ён не даказаў за звонкай аплявухай...</p>
<p>(Жандар не скрыўджаны, бо ён не без атвету,</p>
<p>Надзелі там жа мне на рукі «бранзалеты».)</p>
<p> </p>
<p>Найлюбшая!.. Не многа ёсць мінутаў,</p>
<p>Калі астрожніка святлее смутны твар,</p>
<p>Калі, запомніўшы на гэта, што закуты,</p>
<p>І ўвесь аддаўшыся уплывам пекных мар,</p>
<p>Ён пераносіцца ў палац із думак ўласных.</p>
<p>Вось ты адну з такіх хвілінак шчасных</p>
<p>Тваім лістом сягоння мне падаравала,—</p>
<p>Ты гэта ад мяне не раз ужо чытала...</p>
<p>Бывае, ведаеш, матыль часамі з волі</p>
<p>У клетку вязеня вясною заляціць,</p>
<p>Здзівіўшыся крыху, што тут не як на полі,</p>
<p>На гратах<sup><a href="#footnote-1">9</a></sup>, на стале, на ложку пасядзіць,</p>
<p>Пакруціцца па цэлі, абгледзіць суфіт<sup><a href="#footnote-2">10</a></sup>, сцены,</p>
<p>Зірне на каляндар, што кажа часу змены,</p>
<p>Абвее твар нявольніка, трапечучы крыламі,</p>
<p>Прылепіцца к руцэ махнатымі нагамі,</p>
<p>Заціхне, як суддзя, вусамі пашаволіць,</p>
<p>Часамі дык падняць сябе з рукой пазволіць</p>
<p>І лёгенька другой да крылляў дакрануцца,</p>
<p>Каторыя яму памогуць зноў вярнуцца</p>
<p>Туды, назад... Ах! З ім з палёў</p>
<p>Да вязеня ўлятае жыцце: слонца, лес,</p>
<p>І дворычак стары між стромкіх тапалёў,</p>
<p>І рэчка быстрая між лозаў вузкалістых,</p>
<p>І ранкі, й вечары ў туманах серабрыстых,</p>
<p>І ўсё, што бачыў ён, што знаў, пакуль не счэз,</p>
<p>Зачынены ў астрог, дзе сцены, граты й сцены!..</p>
<p>Як госць жаданы гэны,</p>
<p>Мне ліст твой быў сягоння...</p>
<p>Аднак... Прасіць хачу цябе я, дарагая,</p>
<p>Ты толькі суд рабіць над мною не спяшы —</p>
<p>Хачу прасіць... Найлюбшая, святая!</p>
<p>Пакінь пісаць ты мне... Забудзься... Не пішы!..</p>
<p>Каб знала ты, як мыслі аб няволі</p>
<p>Пасля тваіх лістоў яшчэ цяжэй гнятуць,</p>
<p>Як гэтае знаццё, што ты ужо ніколі</p>
<p>Не вырвешся адсюль, што ты навек...</p>
<p>Забудзь,</p>
<p>Забудзься ты аб тым, што некалі любіла,—</p>
<p>Не можаш? Пераплач адна ўсё у душы,</p>
<p>А толькі каб мая цяжэй яшчэ магіла</p>
<p>Мяне не мучыла,— забудзься, любая;</p>
<p>забудзься, не пішы.</p>
<div class="endnote-block">
<div class="footnote"><p><sup><a id="footnote-1">9</a></sup> Граты — старая мэбля, ламачына <i>(польск.)</i>.</p>
</div>
<div class="footnote"><p><sup><a id="footnote-2">10</a></sup> Суфіт — столь <i>(польск.)</i>.</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>