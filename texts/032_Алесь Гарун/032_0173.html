<div class="container">
<div class="book-utils">
<div id="qrcode"></div>
<a href="/Ales_Harun/Scaslivy_cyrvoniec_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1920? -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1920 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/п’еса -->
<!-- HEADER_FIELD Title: Шчаслівы чырвонец -->
<h2><a href="http://knihi.com/Ales_Harun/">Алесь Гарун</a></h2>
<h2>Шчаслівы чырвонец</h2>
<div style="height: 3rem"></div>
<!-- TOC_BEGIN -->
<a href="#chapter1">Абраз І</a><br/>
  <a href="#chapter2">З’ява І</a><br/>
  <a href="#chapter3">З’ява ІІ</a><br/>
  <a href="#chapter4">З’ява ІІІ</a><br/>
    <a href="#chapter5">І</a><br/>
    <a href="#chapter6">ІІ</a><br/>
  <a href="#chapter7">З’ява IV</a><br/>
  <a href="#chapter8">З’ява V</a><br/>
  <a href="#chapter9">З’ява VI</a><br/>
<a href="#chapter10">Абраз ІІ</a><br/>
  <a href="#chapter11">З’ява І</a><br/>
  <a href="#chapter12">З’ява ІІ</a><br/>
  <a href="#chapter13">З’ява ІІІ</a><br/>
  <a href="#chapter14">З’ява IV</a><br/>
  <a href="#chapter15">З’ява V</a><br/>
  <a href="#chapter16">З’ява VI</a><br/>
  <a href="#chapter17">З’ява VII</a><br/>
  <a href="#chapter18">З’ява VIII</a><br/>
  <a href="#chapter19">Апошняя сцэна</a><br/>
<br/><br/>
<!-- TOC_END -->
<!-- BOOK_BEGIN -->
<p><i>Казка ў двох абразкох</i></p>
<p> </p>
<p>АСОБЫ</p>
<p> </p>
<p>Жабрачка—старэнькая, нізенькая, гадоў мае — бог яе ведае</p>
<p>колькі.</p>
<p>Рускі — у брылю, рускай паддзёўцы, ботах бутэлькамі, з скураной</p>
<p>каліткаю праз плячо.</p>
<p>Звычайныя местачковыя мяшчанкі-гандляркі Разбітныя, беглавокія — з такімі ж каліткамі, як у Рускага.</p>
<p>Гандлярка ласоткамі</p>
<p>Гандлярка вопраткамі</p>
<p>Сляпы — такі, каторага ўсякі бачыў, з лерай і даўгім кіем.</p>
<p>Г абрусь —</p>
<p>Г альяш —</p>
<p>Тарэска —</p>
<p>Стэфка —</p>
<p>Г ануська —</p>
<p>Адна дзяўчынка</p>
<p>Мікалай —</p>
<p>Іванька —</p>
<p>Тодар —</p>
<p>Міхась —</p>
<p>Андрэй —</p>
<p>Пятрук —</p>
<p>Усё вясковыя дзеці, шкаляры. Габрусю 12 гадоў, Гальяшу 10, каля 11 гадоў. Рэшта дзяцей у веку ад 9 да 12 гадоў. Адзеты звычайна, па-вясковаму, хто бядней, хто крыху багацей, хаця больш-менш усе роўна.</p>
<p>Павадыр — гадоў 7—8. З торбачкамі для хлеба.</p>
<p>Вясковыя хлопчыкі і дзяўчаткі школьных гадоў.</p>
<p> </p>
<p> </p>
<h3><a id="chapter1"></a>Абраз І</h3>
<p> </p>
<p>Дарога за сялом. Удалечыні, праміж лугоў, відаць рэчка. За імі няроўны відок. Невысокія непрарыўныя горы, пакрытыя зараснікам, праміж якога там-сям — старэйшыя дрэвы. Справа пад вечар. Каля дарогі валяецца таўста*я калода.</p>
<p> </p>
<h4><a id="chapter2"></a>З’ява І</h4>
<p> </p>
<p>Жабрачка выходзіць з правага боку, апіраючыся на даўгі кій, і ідзе па дарозе. Адзенне яе зборнае, з усякіх лахманоў. Абвешана торбачкамі і кайстрачкамі.</p>
<p> </p>
<p>Жабрачка <i>(убачыўшы калоду)</i>. А, адпачыць можна! <i>(Сядае на калодзе, палажыўшы кіёк каля сябе, і зверху ўніз гладзіць сабе ногі; прамаўчаўшы.)</i> Ходзіш, ходзіш, цягаешся, валочышся па свеце... Апрыкрала! Людзі мяняюцца, а я ўсё адна... Усякаму дагадзі, усякаму шчасця дай, а мала хто падзякуе,— усякі на долю наракае. «Доля такая, доля гэтакая»,— а я ўсё адна — ні добрая, ні благая... Не ўсё ж роўна людзі, што ў гэтай вёсцы, што ў тэй? Мне ўсё роўна! Я іду, сваё раблю, а назад не аглядаюся. Бывае так, што часамі таго самага чалавека на дарозе спаткаю,— дык што ж? Мне ўсё роўна: той чалавек, гэты чалавек — адны людзі!.. Для ўсіх адным шчасцем сееш, а што яно няроўна абыходзіць, ды я ў гэтым нявінна... Я сабе іду, сваё раблю, а аглядацца некалі: людзей шмат, я адна— усім дагадзіць мушу... Вось так <i>(вымае з адной кайстры жменю чырвонцаў і кідае яе на дарогу, рассяваючы) </i>вымеш, пад ногі кінеш, а хто знойдзе і як спажыве, хто яго ведае — мне аглядацца няма калі! <i>(Зноў гладзіць ногі.)</i> Ох, ножкі мае... ножачкі, замучыце вы мяне, так балючы. <i>(Нахіляе галаву ніжэй і ніжэй, ціха мурмоча сабе пад нос, задрэмліваючы, і, заснуўшы, ссоўваецца з калоды на зямлю і кладзецца на бок. Мурмоча, як бы праз сон.)</i> Ды і я вас мучаю... Ножачкі... Людзі... Людзей шмат... Хадзі, хадзі... А я не аглядаюся...</p>
<p> </p>
<p> </p>
<h4><a id="chapter3"></a>З’ява ІІ</h4>
<p> </p>
<center>Жабрачка і шкаляры.</center>
<p>Шкаляры выбягаюць гурмам,— відаць, варочаюцца са школы. Хлопцы, дзяўчаткі — вясковыя дзеці, па-ўсякаму адзеты. Наперадзе іх Габрусь. Крычыць, абярнуўшыся да другіх, махаючы кніжкамі.</p>
<p> </p>
<p>Габрусь. Хлопцы! Дзяўчаты! Каму дамоў не пільна?</p>
<p>Усе <i>(пытаюцца разам, але кожны па-свойму)</i>. Чаму? Дык што? А што будзе? <i>(Чуецца некалькі галасоў.)</i> Мне, мне...</p>
<p>Габрусь. Бо каму не пільна, дык маглі б тутака астацца пагуляць.</p>
<p>Некаторыя. Можна! Можна!</p>
<p>Адна дзяўчынка. А мне трэба ісці: мама казала не бавіцца. <i>(Ідзець.)</i></p>
<p>Тода р. А мне есці хочацца: снедаць нічога з сабой не браў.</p>
<p> </p>
<p>Ідзець ён, а за ім і першай дзяўчынкай дзеці часткаю расходзяцца. Некаторыя моўчкі, некаторыя з слоўмі: «І мне трэба ісці», «І я не магу астацца», «У хаце чакаюць» і інш. аддзяляюцца і ідуць. Ім услед з той часці, якая застаецца, крычаць: «Стэфка, пачакай! Пойдзем разам, толькі крышку пагуляем», «Яська, куды ты?» і г. д. Але да іх адказуюць тыя, каго клічуць,— «Не пайду», «Мама казала» і г. д.</p>
<p> </p>
<p> </p>
<h4><a id="chapter4"></a>З’ява ІІІ</h4>
<p> </p>
<p>Некаторыя астаюцца, усяго душ 10, з іх 3 дзяўчынкі...</p>
<p> </p>
<p>Стэфка (<i>да Габруся)</i>. А ў што гуляць будзем?</p>
<p>Габрусь. Ды ў што хочаце. Ну, у гарэлыша давайце!</p>
<p>Тарэска. Не, не, лепей у звон.</p>
<p>Мікалай. У жмуркі! У ката!..</p>
<p>Гануська. У сяло!</p>
<p>Іванька і іншыя <i>(наперабой)</i>. У краскі! У Маскву! У караля! <i>(Потым крычаць.) </i>У соль, будзем у соль гуляць! У соль! У соль!</p>
<p>Габрусь. Ну, хто сядзе са мной? <i>(Сядае на зямлю.)</i></p>
<p>Мікалай. Я! <i>(Падбягае і сядае, рэшта становіцца ў кучы і потым, расцягнуўшыся ў адзін рад, пераходзяць праз ногі сядзячым на зямлі, спяваючы хорам. «Ідзець байдак без солі, без солі! Ідзець байдак без солі, без солі». Перайшоўшы так, паварочуюцца назад і адзін па адным пераскакуюць праз ногі тых, што сядзяць, з крыкам: «Ідзець байдак з соллю!» Чацвёртага з чаргі, Іваньку, Габрусь ловіць.)</i></p>
<p>Усе. Ай-яй, Іванька папаўся, не перайшоў з соллю!</p>
<p>Габрусь <i>(устаўшы, да Іванькі)</i>. Ну, цяпер ты сядай, а я соль пацягну. <i>(Усе пачынаюць гульню зноў, Мікалай злавіў Стэфку, каторая, як толькі Мікалай устаў, кажа.)</i></p>
<p>Стэфка. Ай, я не хочу сядзець! Што гэта за гульня, каб сядзець? Лепей у што-небудзь другое будзем гуляць.</p>
<p>Габрусь. Аў што другое?</p>
<p>Гануська. У перасечкі, у перасечкі!</p>
<p>Іншыя <i>(падтрымваюць)</i>. У перасечкі, у перасечкі!</p>
<p>Габрусь. А хто першы пачне гарэць? Хочаце, я буду?</p>
<p>Некалькі галасоў. Не-не, чатавацца, каму першаму!</p>
<p>Габрусь. Ну, добра, будзем чатавацца. Станоўцеся роўна. <i>(Усе становяцца каля яго паўколам, а ён пачынае лічыць напаўспяваючы.)</i></p>
<p> </p>
<h5><a id="chapter5"></a>І</h5>
<p> </p>
<div class="POETRY">
<p>Саломінка, яромінка</p>
<p>Прэла, гарэла,</p>
<p>На мора ляцела,</p>
<p>Выйдзі вон, Радзівон!</p>
</div>
<div class="CLEAR"></div>
<p> </p>
<p> </p>
<h5><a id="chapter6"></a>ІІ</h5>
<p> </p>
<div class="POETRY">
<p>Цок — цылірок,</p>
<p>Пана Фіда футарок</p>
<p>Прэў, гарэў, пастарэў!</p>
<p>Апанас, выйдзь ад нас!</p>
</div>
<div class="CLEAR"></div>
<p> </p>
<p> </p>
<p>Калі скончылася чатаванне, Мікалай, катораму прыпала гарэць, кажа: «Ну, станоўцеся, будзем гуляць». Усе становяцца за яго плячыма пара за парай, а Тарэска не мае сабе пары.</p>
<p> </p>
<p>Тарэска. А ў мяне пары няма.</p>
<p>Мікалай. Дык пастой так, пакуль мы не скончым.</p>
<p>Тарэска. Ай, я не хочу, я бардзей дахаты пайду!</p>
<p>Некаторыя <i>(абярнуўшыся)</i>. Чакай, Тарэска! Мы толькі раз абяжым без цябе, а потым усе будзем гуляць.</p>
<p>Тарэска <i>(стаўшы збоку, нараўліва)</i>. Ай! Я не хочу.</p>
<p>Габрусь. Ай, слухайце, вунь Тарэсцы і пара ідзе!</p>
<p>Усе <i>(глядзяць на дарогу, адкуль прыйшлі; адзываюцца галасы)</i>. Гальяш! Гальяш!</p>
<p>Мікалай. Хадзі хутчэй, Гальяш, станавіся ў пару!</p>
<p> </p>
<h4><a id="chapter7"></a>З’ява IV</h4>
<p> </p>
<p>Тыя ж і Гальяш, хлопчык гадоў 9—10, з кніжкамі, адзеты не горш за іншых шкаляроў.</p>
<p> </p>
<p>Гальяш <i>(усім, каторыя яго абступаюць, некаторыя нават ухапіўшы за рукавы)</i>. Куды вы мяне клічаце?</p>
<p>Габрусь. У перасечкі гуляць з намі.</p>
<p>Гальяш. Ой не, я і без гульні дамоў забавіўся! Будзе мама сварыцца, што спазніўся. Яшчэ трэба па каня ў лог ісці.</p>
<p>Мікалай. Паспееш! Разам пойдзем у лог. А дзе ж ты быў?</p>
<p>Гальяш. У вучыцелькі. Дровы ёй заставаўся пілаваць.</p>
<p>Стэфка. Якія дровы?</p>
<p>Гальяш. Ды вучыцельчыны ж!</p>
<p>Габрусь. А хіба наша настаўніца сама свае дровы рэжа?</p>
<p>Гальяш. Як жа сама? Бачыш жа, я памагаць аставаўся.</p>
<p>Габрусь. Ну, то ты, ведама, любіш падласціцца...</p>
<p>Гальяш. Чаму так — люблю?</p>
<p>Габрусь. А што ж, астаецца памагаць вучыцельцы, маўляў, бы яна і наняць каго не магла?</p>
<p>Гальяш. А каго ж яна нойме? Ды і грошай у яе нямашака. Гэта ж яе мама хворая, дык усё сваё жалаванне аддае на яе лякобу. Чаму ж не памагчы? І што тут кепскага?</p>
<p>Тарэска. Праўда, праўда! <i>(Да першага хлапца.) </i>Ты не добры, Габрусь, не шкадуеш нікога.</p>
<p>Габрусь. Эт, усіх шкадаваць... Давайце лепей гуляць. <i>(Да Гальяша.) </i>Ты ў нас гульню толькі перарваў!</p>
<p>Гальяш. Вы самі мяне, не ведаю чаго, клікалі.</p>
<p>Мікалай. Гуляць, гуляць! Нашай Тарэсцы пары няма ў перацінкі стаць.</p>
<p>Гальяш. Не, я не магу, трэба ісці...</p>
<p>Мікалай. Астанься, астанься! Толькі адзін раз згуляем, ды ўсе пойдзем разам.</p>
<p>Усе <i>(просяць)</i>. Астанься! Астанься!</p>
<p>Гальяш. Ну, добра, добра, абы хутчанька, не забавіцца.</p>
<p>Мікалай <i>(хлопнуўшы Гальяша па плячы і падскочыўшы ад радасці)</i>. Гэтак лепей адразу казаў бы! <i>(Да ўсіх.)</i> Ну, у пары, у пары! <i>(Становіцца сам, а за яго плячыма становяцца іншыя, кажа: «Гару!» і аглядаецца назад.)</i></p>
<p>Усе <i>(крычаць)</i>. Не, не, цур, цур! Не глядзі назад! Не глядзі назад! Глядзі роўна!</p>
<p>Мікалай <i>(затыкаючы вушы)</i>. Ой, не верашчыце ж так! Буду роўна... Ну, гару!</p>
<p>Усе <i>(хорам)</i>. Гары, гары яс-на, кабы не пагас-ла. Пых!</p>
<p> </p>
<p>Пасля «пых» апошняя пара, абягаючы ўсіх, а таксама і Мікалая, стараецца злучыцца наперадзе. Перасечнік Мікалай ловіць аднаго з пары з крыкам: «Ага, братка, спаймаў! Ну, цяпер ты сячы!» — і, узяўшыся за рукі з другім з тэй пары, становіцца наперадзе ўсіх. Новы перасечнік, так, як і Мікалай, становіцца да ўсіх плячмі і крычыць: «Гару!» Тады ўсе, як перад тым, спяваюць зноў «Гары ясна...» і пасля «пых» — апошняя пара таксама абягае з двух бакоў гуляючых, каб злучыцца, што ёй і ўдаецца. Яна становіцца ў першы рад. Той самы перасечнік, стаўшы наперадзе, крычыць зноў «гару», і гульня ідзець і далей аж да таго часу, пакуль абягаць усіх не прыходзіцца тэй пары, у якой стаяў Габрусь. Уцякаючы ў бок ад перасечніка, ён раптам становіцца і, жвава нахіліўшыся, паднімае нешта. Перасечнік яго ловіць у гэты час.</p>
<p> </p>
<p>Перасечнік. Ага!</p>
<p>Габрусь. Цур, цур, я не буду!</p>
<p>Перасечнік. Чаму? Пакажы, што ты падняў!</p>
<p>Усе <i>(кідаюць рады і падбягаюць да іх)</i>. Што? Што?</p>
<p>Габрусь. Што! <i>(Паказуе ўсім.)</i> Вось што! Чырвонца знайшоў!</p>
<p>Усе <i>(здзівована)</i>. Ай-яй! Чырвонец!.. Чырвонец...</p>
<p>Стэфка. Трэба пашукаць, ці няма тут яшчэ чырвонцаў! <i>(Кідаецца шукаць, а за ёй усе. Чуюцца галасы: «Не, няма, нехта адзін толькі, мусіць, згубіў». «Не, тут знойдзем яшчэ аднаго».)</i></p>
<p>Гальяш <i>(раптам ускаквае з зямлі і, высока падняўшы ў руцэ чырвонец)</i>. Ага, вось ён! І я знайшоў чырвонца. Залаты, залаты! <i>(Пакручвае чырвонец у пальцах на ўсе бакі.)</i></p>
<p>Усе <i>(абступаючы яго)</i>. Аяй, і ён знайшоў! І ён знайшоў!</p>
<p>Габрусь <i>(працягуючы руку да Гальяша)</i>. Дай!..</p>
<p>Гальяш <i>(кладзе яму на далонь чырвонец)</i>. На...</p>
<p>Габрусь <i>(борздзенька хаваючы абодва чырвонцы ў кішэню)</i>. Дзякуй! Ха-ха-ха!..</p>
<p>Гальяш. Як «дзякуй»? За што ты дзякуеш?</p>
<p>Габрусь. Ды за таго ж чырвонца, каторы ты мне падараваў!</p>
<p>Гальяш. Я табе не дараваў чырвонца, я толькі даў табе паглядзець на яго.</p>
<p>Габрусь. Я ж у цябе не прасіў паглядзець. Я папрасіў «дай», а ты сказаў «на» і аддаў мне чырвонца; тагды я табе за яго падзякаваў...</p>
<p>Г альяш. Але я хацеў сказаць: «На, паглядзі», а ты мяне перабіў...</p>
<p>Габрусь. Ну, я гэтага не чуў. Ты сказаў мне — «на», я табе — «дзякуй», і на гэтым квіта. <i>(Частка дзяцей смяецца.)</i></p>
<p>Гальяш. <i>(з плачам у голасе)</i>. Нашто ты мяне ашукаў? Я табе не аддаваў саўсім, а ты...</p>
<p>Габрусь. Гэта ты мяне ашукаць хочаш: сам аддаў наперад, а цяпер зноў даходзіш. Ідзі на гэта такога дурня, як сам, пашукай... Хай табе вучыцелька дасць чырвонца за тое, што ты ёй дровы пілаваць астаешся. <i>(Частка дзяцей смяецца, другая трымаецца няпэўна.)</i></p>
<p>Гальяш. Аддай!..</p>
<p>Габрусь. Ого! Наша каза за слёзы ўзялася: бэ-э... <i>(Да ўсіх.)</i> Ідзём, я вас цукеркамі пачастую. Хіба дурнявых слёз не бачылі, ідзём! <i>(Усе адварачуюцца за ім і ідуць па дарозе ў вёску. Габрусь яшчэ раз абарачуецца і дражніць Гальяша.)</i> Бэ-э... бара-ан...</p>
<p>Гальяш. Абакула! Ашуканец!</p>
<p>Габрусь <i>(выбягаючы)</i>. А, дык ты яшчэ і лаяцца?! Дык вось жа табе! <i>(Б'е Гальяша пад ножку, аж той падае, і ўцякае, а за ім усе дзеці, каторыя яшчэ заставаліся.)</i></p>
<p> </p>
<p> </p>
<h4><a id="chapter8"></a>З’ява V</h4>
<p> </p>
<center>Гальяш і Жабрачка.</center>
<p> </p>
<p>Гальяш <i>(паднімаючыся з зямлі, з горкім плачам)</i>. Адабраў... Чырвонец адабраў ды пабіў яшчэ... Ашуканец... <i>(Плача, выціраючы рукавом слёзы.)</i></p>
<p>Жабрачка <i>(прачнуўшыся, паднімае галаву)</i>. Ох! <i>(Глядзіць на Гальяша.)</i> Хто гэта плача тут? <i>(Паднімаецца, бярэ ў рукі кій і, папраўляючы катомкі.)</i> Нейкае хлапчанё... Падысці запытацца?.. <i>(Па-старэчаму падыходзіць ззаду да Гальяша і кладзе яму сваю руку на плячо.)</i> Аб чым засмуціўся, дзіцятка, чаго плачаш? <i>(Гальяш аглядаецца на яе як бы са страхам, яна гладзіць яго па шапцы рукой.)</i> Не бойся, не бойся мяне, дзіцятка, скажы, чым цябе пакрыўдзілі?</p>
<p>Гальяш <i>(праз плач, пакрыўджаным голасам)</i>. Мы гэтта гулялі...</p>
<p>Жабрачка <i>(ківаючы галавой)</i>. Гулялі, гулялі... Што ж бы яшчэ рабілі, каб не гулялі!..</p>
<p>Гальяш. А ён знайшоў чырвонец...</p>
<p>Жабрачка. Хто ж ён, дзетачкі?</p>
<p>Гальяш. Габрусь...</p>
<p>Жабрачка. А-а... Бач, Габрусь знайшоў чырвонец, а... далей што?..</p>
<p>Гальяш. А потым я знайшоў чырвонец...</p>
<p>Жабрачка <i>(як бы здзіваваўшыся)</i>. І ты знайшоў чырвонец?.. Дзе ж твой чырвонец?</p>
<p>Гальяш. Дык ён у мяне адабраў яго...</p>
<p>Жабрачка. Хто?..</p>
<p>Гальяш. Габрусь. Ён кажа: «Дай». Я думаў, што ён хоча паглядзець толькі, дык кажу: «На», а ён узяў, палажыў у кішэню і гаворыць: «Дзякуй»! <i>(Усхліпае.)</i></p>
<p>Жабрачка. Яй, які нягодны! І не аддаў?</p>
<p>Гальяш. Не... А потым узяў мяне і штурхануў на зямлю...</p>
<p>Жабрачка. Ах, нягодны які! Яшчэ пабіў. Вось круцель!.. Ну, нічога, дзеткі, ты не плач. Усё роўна яму тыя чырвонцы не паслужаць. Круцялём, кажуць, свет пройдзеш, а назад не вернешся. Не плач, дзеткі, што ж зрабіць. Забраў дык забраў, няхай гэта яго шчасце будзе. А я табе... <i>(вымаючы з кайстры чырвонец і кладучы яго ў руку Гальяшу)</i>, а я табе другі чырвонец дам, вось маеш! Гэты, можа, шчаслівейшы будзе... <i>(Гаворыць з затоенай думкай.) </i>Ніхто яго ад цябе не забярэ... не адбярэ... <i>(Гладзіць Гальяша па галаве, зняўшы з яе шапку.)</i></p>
<p>Гальяш <i>(ловячы яе рукі, каб пацалаваць, жыва)</i>. Дзякуй, дзякуй, бабулечка!</p>
<p>Жабрачка <i>(не даючы рукі)</i>. Не трэба, дзеткі, мяне ў руку цалаваць, хоць я і старая. Дай лепей я цябе ў твае гэтыя бедныя вочкі, што плакалі, пацалую. <i>(Адхіляе яго галаву і цалуе яго ў вочы.)</i> Ну, а цяпер ідзі дамоў, там на цябе, пэўне, чакаюць. Але толькі нікому пакуль што аб сваім чырвонцы не кажы. Рана людзі даведаюцца — пашкодзіць можа. А ў нядзелю, як будзе фэст, дык ты раней за другіх пастарайся на торг трапіць і там на ўсё, што ні ўпадабаецца, смела падыходзь і пытай цану — усё за свайго чырвонца купіш. <i>(Так гаворачы, падводзіць хлопчыка аж на край дарогі ў вёску і, запыніўшыся сама, яго лёгенька падштурхуе рукою.)</i> Ну, ідзі, мае дзеткі! Там цябе ў хаце чакаюць...</p>
<p>Гальяш <i>(з-за дрэваў ужо)</i>. Дзякуй, бабулечка!.. Дзякуй!</p>
<p>Жабрачка. Няма за што, дзеткі, няма за што!..</p>
<p> </p>
<p> </p>
<h4><a id="chapter9"></a>З’ява VI</h4>
<p> </p>
<center>Жабрачка адна.</center>
<p> </p>
<p>Жабрачка <i>(па-старэчаму)</i>. Ой, трэба ісці... Трэба сабе ісці... Што там шчасце?.. Адзін даў, другі ўзяў... Ой, ногі мае, ножачкі! Калі вы хварэць перастанеце?.. Ой, ой!.. <i>(Так паволі вохкаючы, ідзе сабе далей па дарозе ў бок ад вёскі.)</i></p>
<p> </p>
<p> </p>
<h3><a id="chapter10"></a>Абраз ІІ</h3>
<p>Адзін з куткоў рынку. У глыбі сцэны, каля паркану, стаяць тры паходныя крамкі на ручных каламажках. У першай, з правага боку,— пернікі, цукеркі, ласоткі... У другой — абразкі, малюнкі, стужкі, каралі, цацкі; у трэцяй — хусткі, сукенкі, боты — усялякія адзежы. За парканам — вуліца, абсаджаная дрэвамі, край нечыяй сялібы, поле; хаваецца ў лесе далёкая крывая дарога.</p>
<p> </p>
<p> </p>
<h4><a id="chapter11"></a>З’ява І</h4>
<center>Гандлярка ласоткамі, Рускі, Гандлярка вопраткамі.</center>
<p> </p>
<p>Рускі <i>(тупае каля сваёй крамкі, развешваючы тавар; да Гандляркі ласоткамі)</i>. Што й, матушка, престол-то ў вас вялік?</p>
<p>Гандлярка ласоткамі. Яшчэ які вялікі, чалавеча. Народу таго звычайна, як мурашак, бывае — толькі спраўляйся...</p>
<p>Рускі. Ішь ты! А чаво ж не відаць — народу-то?</p>
<p>Гандлярка ласоткамі. Як не відаць, а што гэнам робіцца, паглядзі? <i>(Паказуе ў правы бок.)</i> Толькі яшчэ рана крыху; гэта — толькі тыя, што здалёк на наш фэст прыязджаюць.</p>
<p>Рускі. Вона!</p>
<p>Гандлярка ласоткамі. Але. Ты, мусіць, першы раз тут купцуеш, што не ведаеш?</p>
<p>Рускі. Впервой.</p>
<p>Гандлярка ласоткамі. Відаць — бо пытаешся. Тутака ў нас на ўсё свой парадак. Бачыш <i>(паказуе рукой) </i>вунь, аж там, за царквой,— там усё толькі коньмі гандлююць — бо ў гэты дзень у нас конскі кірмаш; той канец конскім дзеля таго завецца. Бліжэй ля царквы — там дзядоў, як мурашак, збіраецца — гэты канец дзядоўскім завецца. А гэтта, дзе мы стаімо, і бліжэй сюды да нас, тут, бачыш, усё моладзь, ды бабы, ды дзеці таўкуцца, дык наш канец называецца дзяцінцам...</p>
<p>Рускі. Эва!</p>
<p>Гандлярка ласоткамі. Але, дзяцінцам!</p>
<p> </p>
<p>Як раней, усе прыбіраюць тавары на сваіх латакох. Кароткая паўза.</p>
<p> </p>
<p> </p>
<h4><a id="chapter12"></a>З’ява ІІ</h4>
<p> </p>
<center>Тыя ж і Жабрачка.</center>
<p>Ідзець, вохкае, кіхкае. Першай на яе звяртае ўвагу Гандлярка ласоткамі і, кінуўшы прыбірацца, глядзіць на яе з здзіўленнем. Жабрачка паволі ступае-сунецца.</p>
<p> </p>
<p>Гандлярка ласоткамі. Куды ідзіцё, бабуля? Мусіць, не туды трапілі, у нас жабракі ўсе тамака <i>(паказвае рукой)</i>, у старэцкім канцу.</p>
<p>Жабрачка. Га? Кх-х-х-х... Што? У старэцкім канцу, кажаш, маладзіца?</p>
<p>Гандлярка ласоткамі. Ну, але!</p>
<p>Жабрачка. Але паехаў на вале, кажуць, такам праўду араць... Хэ-хэ-кх-кх-кх. Ой, старасць, дачушка!</p>
<p>Рускі. Ішь ты, бабушка! Старая, старая,— а, відаць, бывалая... Как урезала-то!</p>
<p>Жабрачка. Як старая, то і бывалая — ведама. Мусіць, нікому з вас, як мне, не давялося столькі бываць на свеце ўсюды.</p>
<p>Р у с к і. Ой лі? І в Ярусаліме пабывала?</p>
<p>Жабрачка. І ў Ярусаліме... Усюдых мяне было досыць...</p>
<p>Рускі. Ішь ты!</p>
<p>Жабрачка. А ў вас гэта што сягоння за збор народу — фэст ці кірмаш?</p>
<p>Гандлярка ласоткамі. І фэст, і кірмаш на коні, бабка. А жабракі ў нас вунь там каля касцёла сядзяць. Пайшлі б і вы туды, усё ж бы нешта сягоння мелі.</p>
<p>Жабрачка. Не, маладзіца, дзякуй, я не жабрую. Часамі, бывае, папрашу хлеба кавалачак, а так у мяне дзяк-кх-х-х <i>(кашляе)</i>, у мяне і сваё ёсць. Нашто людзям у вочы лезці?..</p>
<p>Гандлярка ласоткамі. Ну, як хочаш сама. Я так сабе раю.</p>
<p>Жабрачка. А, ведама, так сабе, ведама. Якое ўбранне, так таму і прыманне, а які пачот, такая і падзяка... А ў вас гандаль, ці што?</p>
<p>Гандлярка ласоткамі <i>(грубавата)</i>. Няўжо ж не бачыш: гандлюем!</p>
<p>Жабрачка. А-а, ну я крыху недабачу. Купец з мяне кепскі, мусіць, не куплю нічога. Во хіба сама што прадаць спрабую...</p>
<p>Рускі і Гандлярка ласоткамі <i>(у адзін голас)</i>. Ты?!.</p>
<p>Жабрачка. Ох, напужалі! Чаго вы гэтак здзівіліся? І я тавар сякі-такі маю...</p>
<p>Рускі. Што за тавар?</p>
<p>Гандлярка ласоткамі. Які тавар, бабулька? <i>(Гандлярка вопраткамі адыходзіцца ад свайго латка і цікава прыслухоўваецца і прыглядаецца.)</i></p>
<p>Жабрачка. Як на каго, як для каго!.. Усяго патрошку... Вось тут, здаецца, яшчэ нікім не занята, я тут і прыспасоблюся...</p>
<p> </p>
<p>Ідзе на левы бок, крыху наперад, і скінуўшы з плячэй торбы, ставіць іх на зямлю. Потым вымае з аднае торбы пасцілку і, паслаўшы яе на зямлі, раскладае на ёй, вымаючы з торбы, усялякае рухмоцце: пучкі засушаных кветак, шчарбатыя нейкія міску і кубак, маленькую барылачку ад гарэлкі, старую шапку-мяргелку і скрыпачку з адной толькі рымкай і як бы абгрызаным смыком і г. д. Вымаючы, старая прыгаварвае-мурмоча: «Тавар... У мяне ўсякага краму досыць, хай толькі бяруць, каму што трэба! Будзе з чаго і паесці, і папіці, і людзей смяшыці». Пакуль яна ўсё гэта робіць, усе прыглядаюцца на яе тавар; гандляркі ўсміхаюцца жаласліва, а Рускі, падступіўшы ўсіх бліжэй, глядзіць-глядзіць, нарэшце кажа, пакашліваючы: «Тоже сказала — тавар!» У часе гэтай сцэны чуецца гоман народу на рынку, а каля слоў Рускага гоман чуецца бліжэй. З яго выдзяляюцца галасы, смяшкі, крыкі. Гандлярка вопраткамі, падняўшы вочы ў той бок, адкуль ідзець гул.</p>
<p> </p>
<p>Гандлярка вопраткамі. Ай, вохці мне, любенькія, ідуць ужо, ідуць!</p>
<p>Гандлярка ласоткамі. Але, а мы тут саўсім аб торгу забыліся. <i>(Становіцца прытка за свой латок.)</i></p>
<p>Рускі. І пра!.. <i>(Таксама ідзе да свайго латака і нешта яшчэ папраўляе.)</i></p>
<p>Гандлярка ласоткамі <i>(запрашаючы на спеў)</i>.</p>
<p> </p>
<div class="POETRY">
<p>Пернічкі-цукерачкі,</p>
<p>Прысмачнікі-ласотачкі!</p>
<p>Не мінайце, цётачкі!</p>
<p>Пернічкі, цукерачкі,</p>
<p>Смачныя, салодкія!</p>
</div>
<div class="CLEAR"></div>
<p> </p>
<p> </p>
<p> </p>
<h4><a id="chapter13"></a>З’ява ІІІ</h4>
<p> </p>
<p>На вуліцу адразу гурмамі выходзяць некалькі па-святочнаму прыбраных дзяцей; са смехам, з крыкам разбягаюцца яны купкамі каля крам, прыглядаюцца; некаторыя дзе-што купляюць. Першым чынам торг пачаўся ў Гандляркі ласоткамі. Яе пытаюць: «Колькі каштуе», «Пачым», «Па сколькі», яна, завіхаючыся, адказуе: «Па грошыку», «На капейку дзве», «Шастак» і, беручы грошы, аддае то аднаму, то другому тавар. Некаторыя, купіўшы ў яе, ідуць далей пад Рускага, дзівяцца на абразкі, потым пераходзяць далей. Некалькі прайшло і міма Жабрачкі, жартам пытаюцца: «Пачым», а пачуўшы ад яе адказ, кажуць: «Ого, шмат хочаш, бабулька!»</p>
<p> </p>
<p>Рускі <i>(у часе гэтага спявае)</i>.</p>
<p> </p>
<div class="POETRY">
<p>Шпількі да іголачкі,</p>
<p>Сергі да прыколачкі,</p>
<p>Лентачкі, калечкі...</p>
<p>Бусы да каралікі</p>
<p>Чыстыя хрусталікі,</p>
<p>Кніжачкі, картіначкі —</p>
<p>Падхадзі, дзявчіначкі.</p>
</div>
<div class="CLEAR"></div>
<p> </p>
<p>Гандлярка вопраткамі <i>(абрывіста)</i>. Боцікі... Шапачкі... Світачкі... Хустачкі... Пекныя... Боцікі...</p>
<p> </p>
<p>З гурту выдзяляюцца Стэфка і Гануська, выходзяць наперад, як бы для перагавораў.</p>
<p> </p>
<p>Стэфка. Гануська, як ты скажаш, купіць мне гэтыя каралікі <i>(паказуе на кораб Рускага)</i> ці не купіць?</p>
<p>Гануська. А чаму ж не, калі грошы маеш — купі. Я б сабе дык купіла б.</p>
<p>Стэфка. Калі ж ён дорага хоча.</p>
<p>Гануська. Ну, дык не купляй, калі дорага.</p>
<p>Стэфка. Не-не, я куплю сабе, куплю! Хадзем!</p>
<p> </p>
<p>Бярэ за рукаў Гануську, скоранька ідзе да латака. Ад латака з вопраткай адыходзіць Іванька, а з ім Міхась і Андрэй. Іванька трымае ў руках боты.</p>
<p> </p>
<p>Міхась. Але ж файныя ты боцікі ўзяў!</p>
<p>Іванька <i>(радасна, аж падняўшы боты прад вочы)</i>. Але!</p>
<p>Андрэй. Толькі што ты не памераў, можа, яшчэ і не па тваёй назе?..</p>
<p>Іванька. Чаму не па маёй? А во ж я іх адзену. <i>(Сядае і накладае на босую нагу адзін бот.)</i></p>
<p>Андрэй. Палез?</p>
<p>Іванька. Ого! Яшчэ як... Зараз і другі надзену! <i>(Адзяе другі бот і, ускочыўшы на ногі.)</i> Ну? Дзівіцеся! <i>(Хлопае па халяве.)</i></p>
<p>Міхась. І нідзе не ціснуць?</p>
<p>Іванька. Нідзесенькі! Быц на маю нагу і шыты. Ну як, добра? <i>(Да Жабрачкі, жартам.) </i>Добра, бабулька, мне боты пасуюць?</p>
<p>Жабрачка. Але, пасуюць... Усё тое добра, што пасуе, і ўсё пасуе, што добра! Можа, яшчэ і ў мяне купіш?</p>
<p>Іванька. Не, грошы не маю. Татка мне колькі даў, то я ўсе на гэтыя боты выдаў.</p>
<p>Жабрачка. Шкода, шкода, усё ў мяне на аднаго купца болей было б! Насі здароў, дзеткі, насі здароў...</p>
<p>Іванька. Дзякуй, бабулька! <i>(Да хлапцоў.)</i> Ну, пойдзем: яшчэ ў мяне дзесятка засталася, купім цукеркаў я вас пачастую. <i>(Зварачуецца да латака з ласоткамі. )</i></p>
<p> </p>
<p> </p>
<h4><a id="chapter14"></a>З’ява IV</h4>
<p> </p>
<p>Вызодзіць на вуліцу Сляпец з лераю. Хлопчык падводзіць яго пад бярозу з правага боку і саджае на зямлю. Сляпец скідае шапку, кладзе леру на калені і, рымнуўшы пару разоў на пробу, пачынае граць, потым спявае.</p>
<p> </p>
<p>ПАВОЛЬНА</p>
<p>Ой, даўно навіна сталася:</p>
<p>Сястра з брацікам прашчалася.</p>
<p> </p>
<p>«Прашчай, брацітка мой родненькі!</p>
<p>Ці ж удасца нам спаткаціся,</p>
<p>Як тым птушачкам разлучаным —</p>
<p>Ці патрапіцца зляцеціся?» {зляцеціся?»</p>
<p>«Ой, не людзі нам учыншчыкі —</p>
<p>З табой, брацітка, разлучнікі —</p>
<p>Разлучае нас нягоднае</p>
<p>Гора цяжкае, гаротнае.</p>
<p>Як памерлі тата з мамкаю,</p>
<p>Не к каму нам прыхіліціся».</p>
<p>А на тое брат адказаваў:</p>
<p>«Не маркоцься, мая кветачка!»</p>
<p>Ў адну брата ўзялі сторану,</p>
<p>У другую павязлі сястру.</p>
<p>Брата хочуць, каб узяць ваяваць,</p>
<p>А сястру за тры злоты прадаць.</p>
<p>Засмуцілася адна сястра,</p>
<p>Слязьмі шчырымі залілася,</p>
<p>Пала вобземлю, заплакаўшы,—</p>
<p>Птахай шэраю зрабілася.</p>
<p>Прыляцела на сваю старану,</p>
<p>Апусцілася, пала на сасну.</p>
<p>А на сосну сокал прылятаў,</p>
<p>Ён зязюльку тую так пытаў:</p>
<p>«Ці не ты дачка Іванава?</p>
<p>Ці не ты дачка Таццяніна?»</p>
<p>«Гэта я дачка Іванава,</p>
<p>Гэта я дачка Таццяніна;</p>
<p>Ці ж не ты то родны брацейка,</p>
<p>Родны брацейка Іванавіч?»</p>
<p>«Гэта я, сястра каханая,</p>
<p>Твой брацітка я, Іванавіч;</p>
<p>Вось жа бачыш, мы й спаткаліся,</p>
<p>Як саўсім не разлучаліся!»</p>
<p> </p>
<p> </p>
<h4><a id="chapter15"></a>З’ява V</h4>
<p>У часе Сляпцовай песні часць дзяцей абступае яго і слухае. Некаторыя кідаюць яму ў шапку грошыкі, некаторыя цукеркі, абаранкі, кавалкі перніка. З двума другімі хлапцамі выходзіць сюды і Габрусь і становіцца таксама слухаць сляпцоўскай песні. Слепец, скончыўшы песню, як бы глядзіць на ўсіх, падняўшы твар угару. Дзеці адыходзяцца зноў ад яго, але двое застаюцца і просяць, прысеўшы на кортачкі, зайграць яшчэ што-небудзь. Сляпец ківае галавой і пачынае настройваць леру. А тыя так сядзяць, аж пакуль ён зноў нешта не зайграў, але што — за шумам не разбярэш. У часе гэтага, зараз жа, як толькі Сляпец перастаў іграць, дзея ідзе далей.</p>
<p>Габрусь <i>(да Міхася, каторы таксама слухаў)</i>. Здароў, Міхась!</p>
<p>Міхась. Здароў, альбо падужаемся!</p>
<p>Габрусь. Нашто дужацца — я і без таго ведаю, хто з нас дужэйшы.</p>
<p>Міхась. Хто ж?</p>
<p>Габрусь <i>(з смехам)</i>. Мусіць жа, не ты, ды я!</p>
<p>Міхась. Ого, які асілак, а давай папрабуем?</p>
<p>Габрусь. Не хочу і прабаваць, нашто мне пэцкацца!</p>
<p>Міхась. Ага! Бо баішся, што я цябе кіну...</p>
<p>Габрусь. Яшчэ як!</p>
<p> </p>
<p>У часе гэтай гутаркі каля іх збіраюцца дзеці — большая часць з тых, што гулялі на лузе.</p>
<p> </p>
<p>Андрэй <i>(з-за другіх)</i>. Габрусь, а куды ты свае чырвонцы падзеў, купіў што-небудзь за іх?</p>
<p>Габрусь. Не, не купіў, але прыйшоў вось, каб купіць нешта. Можа, што знайду падобнае...</p>
<p>Андрэй. Багаты ты... Пашанцавала табе!</p>
<p>Габрусь. Але, пашанцавала!</p>
<p>Тарэска. Добра пашанцавала: у Гальяша адабраў дый кажа: «Пашанцавала». Мала хто гэтак мог бы!..</p>
<p>Габрусь <i>(перадражнюючы)</i>. Мала хто... ды не ты толькі! Мала хто гэтак ілгаў бы, як ты: Гальяш мне сам аддаў. Я яму кажу: «Дай», а ён гаворыць: «На» дый дае...</p>
<p>Гануська <i>(збоку)</i>. Няпраўда, няпраўда!.. Адабраў!.. Ты!.. Ты яму не сказаў, нашто просіш... Бо ты хацеў скруціць.</p>
<p>Габрусь <i>(звысака на Гануську)</i>. Адкасніся! Я цябе не чапаю, дык адыдзіся, пакуль не зачапіў.</p>
<p> </p>
<h4><a id="chapter16"></a>З’ява VI</h4>
<p>Тыя ж і Гальяш. Ён выходзіць, узіраючыся на ўсіх, і падыходзіць да Сляпца.</p>
<p> </p>
<p>Пятрук. А во і сам Гальяш. Гальяш, хадзі сюды — тут аб табе гутарка!</p>
<p>Тарэска. Ага, ага! Вось ён сам скажа...<i> (Да Гальяна, каторы падыходзіць.)</i> Ён кажа <i>(паказвае на Габруся)</i>, што ты яму чырвонца аддаў. Праўда гэта?</p>
<p>Гальяш. Я яму даў паглядзець, а не саўсім, а ён узяў ды не схацеў аддаць. Але няхай бярэ сабе, я нават татку не пажаліўся. Мне не шкода, бо мне другі далі.</p>
<p>Габрусь. Ага! Я гаварыў, што ён аддаў.</p>
<p>Пятрук <i>(да Гальяша)</i>. Хто табе даў другога?</p>
<p>Гальяш. Бабка нейкая, быццам жабрачка, спаткала мяне тамака, як я заплакаў, калі вы разбегліся, пашкадавала, а потым выняла з торбачкі чырвонца і дала...</p>
<p>Габрусь. Ну, дык табе гэнага і знаходзіць не трэба было саўсім, бо меў бы ты два і быў бы ты за мяне багацейшы, а цяпер дык усё добра.</p>
<p>Гальяш. Няхай ужо ты будзеш багаты — я не злую..., але сябраваць з табой больш не буду.</p>
<p>Габрусь. І не трэба, як сабе хочаш. Я вось пайду за свае грошы пернікі купляць. Як куплю, то, мусіць, папросіш, але не дам. І табе <i>(да Тарэскі)</i> не дам — не будзь гэткай вострай.</p>
<p>Тарэска. Я і за свае здолею купіць — мне мамка шастак на цукеркі дала, а ад цябе дык і сама не вазьму.</p>
<p>Габрусь. Накупляеш ты шмат на свой шастак! <i>(Да хлапцоў.)</i> Хадзем, хлопцы, сягоння я ўсіх пачастую!</p>
<p>Гандлярка ласоткамі <i>(акружаная дзецьмі, гандлюючы, праз увесь час паміж адказамі, што колькі каштуе, заклікае купцоў)</i>.</p>
<p> </p>
<div class="POETRY">
<p>Пернічкі, ласотачкі,</p>
<p>Цукерачкі салодкія!..</p>
</div>
<div class="CLEAR"></div>
<p> </p>
<p>Габрусь. Годзе, цётка, спяваць! Дай мне таго, што ў цябе ёсць.</p>
<p>Гандлярка ласоткамі. Чаго ж, ласкавенькі?</p>
<p>Габрусь. Ды ўсяго. Не помалу хачу браць. Дай мне на паўчырвонца.</p>
<p>Гандлярка ласоткамі <i>(круцячы галавой)</i>. Ой-ёй! А грошы ж у цябе ёсць?</p>
<p>Габрусь <i>(падкідаючы на руцэ чырвонцы)</i>. А гэта — не грошы?</p>
<p>Гандлярка ласоткамі <i>(укланяючыся)</i>. Яшчэ якія!.. Зараз, зараз я табе ўсяго назбіраю — адважу. <i> (Бярэцца адважываць яму цукеркі, пернікі і інш. Вялікшая часць дзяцей, абступіўшы іх, дзівіцца на торг.)</i></p>
<p>Гальяш <i>(з некалькімі іншымі дзяцьмі і Тарэскай, падышоўшы да Рускага перад гэтым, прыглядаўся да тавару)</i>. Дзядзька, колькі гэта люлька каштуе? <i>(Бярэ ў рукі пекную люльку з даўгім крывым цыбуком.) </i></p>
<p>Рускі. Неужель куріш?!</p>
<p>Гальяш. Не, гэта я свайму татку купіць хочу — ён заўсёды курыць, а люлькі добрай не мае.</p>
<p>Рускі. А! Іш ты, і аб атцэ забота... Дорага, брат, пяць рублёв...</p>
<p>Гальяш. А колькі гэта будзе — больш ці менш за чырвонца?</p>
<p>Рускі. Ха-ха-ха! Вот так купец! Да в червонце, братец ты мой, тры пятёркі будет. Разі у тебя чірвонец есть?</p>
<p>Гальяш <i>(ківае галавой)</i>. Ёсць.</p>
<p>Рускі. Пакаж — настаяшнай лі? <i>(Гальяш дае яму чырвонец. Рускі, агледзеўшы чырвонец, прабуе яго на зуб. Да сябе.)</i> Іш ты, старінный дукатец, давнішняго золата! <i>(Да Гальяша.)</i> Настаяшнай! Я те, братец, за няво і трёх трубак не пажалею. <i>(Аддае чырвонец.)</i></p>
<p>Гальяш. Не, я толькі гэту люльку вазьму. А гэты сцізорык дарагі?</p>
<p>Рускі. Да ентат худой, вазьмі вот палучша, двадцаць пять копеечек. Завяловскі, братец, как брітва!</p>
<p>Гальяш. Добра. А кніжкі гэтыя пачым?</p>
<p>Рускі. Енті? Па трі капеечкі. А вот — Францыль — Венціан антірэснай расказ. Вот ещо Ілья Муромец — чюдо богатырь, он всех на свете сільней богатырей был.</p>
<p>Гальяш. Як багатыр — за ўсіх багацейшы?</p>
<p>Рускі. Да нет жа, сільнея всех! Дюж больна был, как тут у вас говорят. А вот іщо — Персідскія сказкі, тысяча і одна ночь — развлікательная, брат ты мой, чтенія!</p>
<p>Гальяш. Дык я гэтыя кніжкі куплю: вось гэту, гэту, гэту, гэту і гэту. Пачым у вас гэтыя напарсткі, трэба маме адзін купіць?</p>
<p>Рускі. Пятнаццаць копеечек. А іщо чіво возьмёш?</p>
<p>Гальяш. Нічога болей.</p>
<p>Тарэска. Дзядзька, а колькі за гэтыя каралі?</p>
<p>Рускі. Рублішка, рублік, раскрасавіца! Возьмёшь?</p>
<p>Тарэска. Рубе-е-ль?.. Не, не вазьму...</p>
<p>Гальяш. Чаму, яны ж пекныя?..</p>
<p>Тарэска. У мяне столькі грошы няма — рубля... Мама толькі шастак дала...</p>
<p>Гальяш. Дык бяры, я за цябе заплачу, колькі не хваце.</p>
<p>Тарэска <i>(радасна)</i>. Можна?</p>
<p>Гальяш. Бяры, бяры. <i>(Да Рускага.) </i>Знімеце ёй, дзядзька, гэтыя каралі.</p>
<p>Рускі. Вот маладчына. На, насі, раскрасавіца! <i>(Адзяе каралі Тарэсцы на шыю.)</i></p>
<p>Гальяш <i>(да Рускага)</i>. А цяпер злічэце, колькі за ўсё мушу плаціць?</p>
<p> </p>
<p>Рускі бярэцца лічыць, усё складаючы разам. У той час, як ён гаварыў з Гальяшом, Гандлярка ласоткамі наважыла і аддала Габрусю некалькі пакункаў. Атрымаўшы ад яго грошы, пакруціла галавой і аддала іх Габрусю назад. Ён падаў другі чырвонец.</p>
<p> </p>
<p>Гандлярка ласоткамі <i>(паглядзеўшы на чырвонец, са злосцю да Габруся)</i>. Што ты мяне ашукаць хочаш? Даець мне нейкія асьмакі мядзяныя. Давай чырвонца!</p>
<p>Габрусь. Дык я ж вам даю...</p>
<p>Гандлярка ласоткамі. Што ты мне даеш?! Паглядзі сам, што ты мне даеш! <i>(Тыкае яму пад нос чырвонцам.) </i>Гэта ж чыстая медзь, якое ж гэта золата? Аддавай, што набраў! Аддавай зараз жа ўсё!</p>
<p>Рускі <i>(абярнуўшыся ў іх бок)</i>. Ішь ты, крік какой, что-й то сделалось? <i>(Да Гандляркі ласоткамі.) </i>Ты чаво, суседка?</p>
<p>Гандлярка ласоткамі <i>(адабраўшы ўсё ад Габруся, паказавае чырвонец Рускаму)</i>. Як жа, дзівіцеся, людзі добрыя, які ашуканец: набраў, набраў усяго на чырвонца, а як плаціць прыйшлося — дык медзякамі хоча аддаць — палядзі ты, якія ў яго чырвонцы.</p>
<p>Рускі <i>(узяўшы чырвонец у рукі)</i>. Эва! <i>(Падміргіваючы.)</i> Ішь ты, абманшчік. Како ж это золата. Нясі дамой, пусть яво там тебе на золото обменяют! <i>(Аддае чырвонец Габрусю.)</i></p>
<p>Габрусь <i>(паглядзеў на ляжачыя на яго далоні чырвонцы і, паказуючы іх Рускаму, крыху змяшаўшыся).</i> Чым жа гэта не золата, я ж у таты відзеў такія самыя грошы?!</p>
<p>Рускі <i>(глядзіць яму на руку)</i>. І пра [во] золотые, по всей форме! Покаж, покаж-ка... <i>(Бярэць абодва чырвонцы ў сваю руку, здзівована глядзіць на іх.)</i> Вот так штука! Навожденіе... Настояшчыя медзякі... Ну-ка, возьмі</p>
<p> </p>
<p>Габрусь прымае ад яго чырвонцы і трымае на руцэ.</p>
<p> </p>
<p>Рускі <i>(глядзіць на руку Габрусю. Хлопае сябе па паддзеўцы)</i>. Упять жа золата! Дай-кось. <i>(Бярэ чырвонцы ў сваю руку.)</i> Упять вот медзякі! <i>(Аддае Габрусю чырвонцы.)</i> На-кось тебе твоё золата назад, пусть оно с тобой будет, а нам такова не надобе, мілай! <i>(Да Гальяша.)</i> Пакаж свой, может, і твой золотой с евоным — одной фабрікі. <i>(Бярэ ад Гальяша чырвонец.)</i> Не-е! Вот энтот как раз золото. <i>(Прабуе чырвонца на зуб.)</i> Вот где правда-то! Золотой без всякой хітрості. <i>(Да Габруся)</i>. Іді, іді отцэдава з своім золатам: неправільное оно.. <i>(Да Гальяша.)</i> А твой возьму. Сколько тебе сдачі-то? <i>(Лічыць, потым аддае Гальяшу тавар і рэшту і пры гэтым надта ласкава гаворыць і смяецца.)</i></p>
<p>Габрусь <i>(расчараваны, адышоў, яго абступіла гурба дзяцей)</i>. Якіх ім яшчэ іншых грошы трэба. Праўдзівыя чырвонцы, а яны не бяруць...</p>
<p>Тодар. Калі ж бачыш, твае чырвонцы якіясь дзіўныя: як іх хто другі ў рукі возьме, дык зараз медзякамі робяцца.</p>
<p>Габрусь. Ну, глядзі ж — золата?</p>
<p>Некалькі галасоў. Золата, золата!</p>
<p>Мікалай. А цяпер дай мне патрымаць.</p>
<p>Габрусь. На, патрымай.</p>
<p>Мікалай. А цяпер медзякі!</p>
<p>Габрусь. Няпраўда! Гэта ты падмяніў — аддай мае чырвонцы!</p>
<p>Мікалай. Калі я іх падмяніў, што ты? На, вазьмі іх назад сабе.</p>
<p>Габрусь. Не вазьму, не вазьму — аддай мае чырвонцы!</p>
<p>Мікалай <i>(схапіўшы Габруся за руку і ўлажыўшы ў яе чырвонцы)</i>. На, вазьмі! Ну што, ізноў чырвонцы?</p>
<p>Габрусь <i>(амаль што не плачучы)</i>. Не хачу, не хачу я такіх грошай, калі яны хвальшывыя! <i>(Хоча кінуць іх, але, убачыўшы Жабрачку, спыняецца і, нешта падумаўшы, падыходзіць да яе і пытаецца.)</i> Прадаеш, бабка?</p>
<p>Жабрачка. Прадаю, дзеткі, усё прадаю, што каму знадобіцца.</p>
<p>Габрусь. Ну, дык маеш табе два чырвонцы, а я ў цябе на іх тавару набяру. <i>(Да сябе.)</i> Старая, сляпая, дык, можа, ёй і ўдасца ўсунуць.</p>
<p>Жабрачка <i>(бярэ ад Габруся грошы)</i>. Можна, можна і такі гандаль зрабіць. <i>(Разглядаючы чырвонцы.)</i> Хаця я і не дабачу трошкі!.. Але ж ты мяне не ашукаеш? Гэта і праўда золата?</p>
<p>Габрусь <i>(глядзіць ёй на руку. Да сябе)</i>. Ізноў медзякамі парабіліся! <i>(Да яе.)</i> Золата, бабулька, золата!</p>
<p>Жабрачка <i>(апускаючы чырвонцы у капшук)</i>. Ну, дык выбірай, што спадабаеш.</p>
<p>Габрусь <i>(да сябе)</i>. Гм, што ж тут выбраць — усё старызна нейкая... <i>(Паднімае з зямлі філіжанку.)</i> Колькі гэта філіжанка... <i>(Выпушчае філіжанку з рук, яна падае і разбіваецца на чарапкі і таксама разбівае некалькі шкляных рэчаў.)</i> Ах!</p>
<p>Жабрачка <i>(адначасна)</i>. Ах, што ты нарабіў! Хай цябе з тваімі чырвонцамі — ты ж мне болей, як на два чырвонцы, патраціў, мае дзеткі!</p>
<p>Габрусь. Нічога, я заплачу...</p>
<p>Жабрачка <i>(раззлавана)</i>. Заплачу, заплачу!.. Ты, думаеш, мала мне шкоды нарабіў? На табе, лічы сам!.. <i>(Збірае чарапкі і, паказуючы іх Габрусю, вылічае, колькі каштуюць пабітыя ім рэчы.)</i></p>
<p>Гальяш <i>(каторы перад гэтым перайшоў да латака Гандляркі ласоткамі і, накупляўшы ў яе ўсяго, палез у кішэнь па грошы, выняў руку з кішэні і, убачыўшы зноў свой чырвонец замест дробных, атрыманых ім рэштай, кідаецца ад Гандляркі ласоткамі да Рускага).</i> Дзядзька, ці я вам грошы аддаў?!</p>
<p>Рускі. Ты-та? Атдал, атдал, малой. Во он, твой золотой. <i>(Адкрывае сваю калітку і глядзіць туды, вытарашчыўшы вочы, да сябе.)</i> Фью!.. Вот так іголачка... А відь золотой-то был всяво одін, явонай... <i>(Працершы вочы, заглядае зноў у каліту, да сябе.) </i>Іш ты, все деньгі золотымі сделалісь! <i>(Выняўшы з каліты адзін залаты, да сябе.) </i>Золотой і с шчербінкай! <i>(Вымае другі, трэці, яшчэ некалькі, і паглядзеўшы, кладзе іх назад.)</i> І всё со шчербінкамі, как я на зуб пробовал! <i>(Да Гальяша.)</i> А... ты чаво?</p>
<p>Гальяш. Бо... бо вы ж мне давалі рэшты сярэбранымі рублямі, пяць, здаецца, далі, а ў мяне зноў адзін чырвонец у кішэні...</p>
<p>Рускі <i>(не верачы)</i>. Врё?.. Покаж-ка! (<i>Паглядзеўшы на Гальяшоў чырвонец, вымае з каліты адзін з сваіх і, палажыўшы іх адзін ля аднаго на далоні, кажа да сябе, здзівіўшыся.)</i> Іш ты, как родныя братцы! <i>(Кладзе яшчэ адзін чырвонец на далонь.)</i> І ёнтат такой жа. <i>(Аддае Гальяшу чырвонец.)</i> Заплатіл, заплатіл, мілай, всё сполна. Можаш ідті! <i>(Да сябе.) </i>Вот дзіво-то. Нікогда такова со мной ешчо не бывала. Эх, уходіть надо! Довольно заработал, будет с меня. <i>(Жвава збірае ўсё сваё, звязывае і, моўчкі міргаючы Гандлярцы ласоткамі, ідзе з торгу.)</i></p>
<p>Гальяш <i>(паціскаючы плячыма)</i>. Як яго так? <i>(Ідзе да Гандляркі ласоткамі.)</i> Колькі вам трэба, цётачка?</p>
<p>Гандлярка ласоткамі. За пернікі рубель, за цукеркі гэтыя паўрубля, за гэтыя... <i>(Далей гаворыць і лічыць нешта, але што — не чуваць.)</i></p>
<p>Жабрачка <i>(да Габруся)</i>. Ну, ты ж тут шкоды нарабіў на ўсе твае грошы. Што цяпер будзе?</p>
<p>Габрусь. Я не ведаю што. Як жа так: я два чырвонцы аддаў і нічога не куплю... <i>(Жабрачка далей нешта гаворыць: не то што шкадуе Габруся, не то яму выгаваруе.)</i></p>
<p>Гандлярка ласоткамі <i>(да Гальяша, узяўшы ад яго чырвонец)</i>. Табе шэсць рублёў трэба рэшты. Толькі — ці не кепскі твой чырвонец, як у таго хлапца?</p>
<p>Гальяш. Не ведаю, глядзіце самі...</p>
<p>Гандлярка ласоткамі <i>(кінуўшы чырвонец аб дошку)</i>. Добры, звініць. Знача, табе шэсць рублёў з палавінай. <i>(Вымае з кішані на фартух грошы і дае Гальяшу.) </i>На табе: рубель, два, тры, чатыры, пяць, шэсць... На табе паўрубля... Ой, не, гэта твой чырвонец! <i>(Вымае другія грошы.)</i> На табе... Што гэта — зноў твой чырвонец, чаго ён у рукі лезе? На табе... <i>(Глядзіць у кішэню і рукой шукае тамака паўрубля; раптам кажа да сябе.)</i> Братухны, тут жа адны чырвонцы! Самае золата! Вось дык дзіва! <i>(Да Гальяша, жвава.) Я табе </i>лепей гэты вялікі пернік за паўрубля дам! Возьмеш?</p>
<p>Гальяш <i>(радасна)</i>. Вазьму, вазьму. Дзякуй, вазьму, цётачка.</p>
<p>Гандлярка ласоткамі. І табе дзякуй за добры гандаль. <i>(Гальяш, абдзяляючы дзяцей пернікам і цукеркамі, ідзець з імі да Гандляркі вопраткамі. Гандлярка ласоткамі жвава збіраецца і вывозіць свой тавар; заглядаючы па дарозе ў кішаню, сціскае плячыма і гаворыць нямоцна.) </i>Адзін чырвонец быў, а тут... Як яно зрабілася? Во дзіва!</p>
<p> </p>
<h4><a id="chapter17"></a>З’ява VII</h4>
<p>Тыя ж без Гандляркі ласоткамі, Рускага і Сляпога, каторы выйшаў яшчэ раней, апіраючыся на хлопчыка.</p>
<p> </p>
<p>Габрусь <i>(да Жабрачкі)</i>. Дык што ж, бабулька, вы нічога і не дасцё за мае грошы?</p>
<p>Жабрачка. Шкода цябе, дзеткі, што з табой зрабіць, і ты не саўсім вінаваты, што твае чырвонцы шчарбаты... Трэба табе цацку якую даць... На! <i>(Дае Габрусю цацку.)</i></p>
<p>Габрусь. Што гэта за цацка? Нейкая кішка...</p>
<p>Жабрачка. А ты спрабуй надзьмі яе, дык і ўбачыш, якая гэта цацка.</p>
<p>Габрусь <i>(дзьме ў кішку і выдзьмувае пузыр, на якім нарысована нейкая морда; як толькі скончыў дзьмуць, пузыр моршчыцца і з піскам робіцца зноў падобным да кішкі. Усе дзеці кругом смяюцца, смяецца і Габрусь)</i>. Ого, які чорт, з піскам! <i>(Зноў надзьмувае цацку, каторая потым таксама з піскам змяншаецца. Да Жабрачкі.)</i> Бабка, пазволь мне яшчэ на гэтай скрыпцы пайграць!</p>
<p>Жабрачка. Пайграць можна, толькі струны не парві.</p>
<p>Габрусь <i>(з пэўнасцю)</i>. Ну, я не парву!</p>
<p> </p>
<p>Бярэ скрыпку і пачынае іграць. Надзіў пальцы яго працуюць як след, смык ходзіць, як трэба, чуецца музыка, нотай падобная да «Лявоніхі». Усе кругом слухаюць. Да музыкі падыходзяць дзеці і ад Гальяша, каторы купіў сабе ў Гандляркі вопраткамі шапку белую, белую світку з сінімі аблямоўкамі, боты з падкоўкамі і ўсё гэта панадзяваў, завязаўшы старую вопратку і ўсё, што накупляў у Рускага і ў Гандляркі ласоткамі, у хустачку. Гальяш аддае свой чырвонец гандлярцы; тая дае рэшты, а потым, паглядзеўшы ў кісу, раптам дае Гальяшу дарагі паяс і, кіўнуўшы галавою, што плаціць больш не трэба, штомомант заглядаючы ў кісу і часам вымаючы з яе чырвонцы, паспешна збірае, складае ўсю сваю краму і мяркуецца ісці. У гэты момант моцны гук, як бы ад вялікага барабана альбо ад ружжа, пужае ўсіх. Габрусь, спалохаўшыся, кідае іграць і апушчае рукі са скрыпкай і смыком.</p>
<p> </p>
<p>Жабрачка. Ой, што гэта?</p>
<p>Габрусь <i>(глядзіць на скрыпку)</i>. Струна парвалася... апошняя...</p>
<p>Жабрачка <i>(злосна)</i>. Давай сюды скрыпку! Казала табе — струны не парві, а ты такі парваў, давай скрыпку! <i>(Забірае ў яго з рук скрыпку.)</i> Ідзі сабе, досыць ты мне шкоды нарабіў!</p>
<p>Габрусь <i>(таксама злуючы)</i>. Бяры сваю скрыпку! Я яе не з’еў, а што струна парвалася, дык я хіба вінен... <i>(Убачыўшы Гальяша.)</i> Ого, як выстраіўся, як павук перад калодай, бачыш, які пышны! <i>(Праходзіць міма Гальяша, каторы, нічога яму не адказуючы, падыходзіць да Жабрачкі.)</i></p>
<p>Гальяш <i>(падыходзячы да Жабрачкі і не пазнаўшы яе)</i>. Дзень добры, бабулька, ці не прадасце скрыпку?</p>
<p>Жабрачка. Прадаю, усё прадаю. Ты хіба іграць умееш?</p>
<p>Гальяш. Не, навучыўся б, можа.</p>
<p>Жабрачка. А-а! Добра, добра, можаш купіць.</p>
<p>Гальяш. А што вам за яе даць?</p>
<p>Жабрачка. Чырвонца, дзеткі, аднаго чырвонца! Хаця яна больш варта, але тут адзін бусайла на ёй струну парваў. Але струну я табе дам і сама нават начаплю. <i>(Бярэцца начапляць струну.)</i></p>
<p> </p>
<p>У часе гэтай Гальяшовай гутаркі з Жабрачкаю Габрусь, перайшоўшы на правы бок сцэны, астанаўляецца і надзьмувае свой пузыр, але той неспадзявана лопаецца, што выклікае дружны смех акаляючых Габруся дзяцей. Габрусь са злосцю кідае пузыр аб зямлю і ідзе саўсім з рынку, а дзеці абступаюць Жабрачку і Гальяша.</p>
<p> </p>
<p> </p>
<h4><a id="chapter18"></a>З’ява VIII</h4>
<p>Тыя ж, без Габруся.</p>
<p> </p>
<p>Тодар. Колькі ты заплаціў за боты?</p>
<p>Гальяш. За ўсё аддаў 12 рублёў, а пасак мне крамніца за пяць злоты аддала, бо не мела рэшты.</p>
<p>Жабрачка <i>(падняўшы галаву)</i>. Дванаццаць рублёў? Скуль жа ты такі багаты, адкуль твае грошы?</p>
<p>Гальяш. Мне адна бабулька падаравала чырвонец.</p>
<p>Жабрачка. Цэлы чырвонец?.. За што?</p>
<p>Гальяш. Бо мы гулялі каля вёскі, і той хлопец, што струну парваў, знайшоў аднаго чырвонца, а я другога, а ён ) мяне ўзяў ды мой чырвонец і адабраў ды яшчэ мяне штурхануў, а сам уцёк. Я заплакаў ад крыўды, а мне бабулька... <i>(Пазнаўшы Жабрачку.)</i> Ды гэта ж вы былі, мусіць!</p>
<p>Жабрачка <i>(удаючы, што не помніць)</i>. Я? Калі? Не! Я табе нічога...</p>
<p>Гальяш. А я думаў, што тая самая... Ну, дык другая, надта падобная да вас бабулька дала мне чырвонец, а калі я сягоння пайшоў сабе купляць, дык што ні куплю — той чырвонец назад да мяне варочаецца, вось і накупіў усяго, і цяпер ён у мяне ёсць — хачу ў вас скрыпку ўзяць.</p>
<p>Жабрачка. А-а, дзіва якое, пакажы ж, пакажы свой чырвонец!</p>
<p>Гальяш. Во ён, маеце. <i>(Падае чырвонец.)</i></p>
<p>Жабрачка <i>(трымаючы скрыпку ў руцэ, бярэ чырвонец і, паглядзеўшы на яго, кажа да сябе)</i>. Быў ён новы і гладкі, а паміж людзей пахадзіў — пашчарбаціўся. Кажуць, доля... доля... самі людзі шчасце шчарбатым робяць: не сваё, дык чужое. <i>(Да Гальяша.)</i> Ну, вазьмі, дзіцятка, скрыпку. Грай, сябе цеш ды людзям пацеху рабі... Яны часта самі сябе крыўдзяць, а потым на долю наракаюць... Спрабуй, зайграй...</p>
<p> </p>
<p> </p>
<h4><a id="chapter19"></a>Апошняя сцэна</h4>
<p>Гальяш бярэ скрыпку і пачынае іграць, спачатку разануўшы не да ладу колькі разоў па струнах. Паволі з-пад яго рук выплывае пекная музыка, каторая ўсё мацнее і мацнее. Нота музыкі вясёлая, але спакойная, гаворыць аб ясным сонечным дні, спакоі на палёх і на ўсім свеце, аблітым радасцю жыцця. Усе дзеці слухаюць гэтай музыкі як зачараваныя. Жабрачка паціху збірае ўсё назад у свае клумкі і, непрыкметна выходзячы са сцэны, гаворыць, абарачываючыся да Гальяша: «Гэты будзе іграць, ён нікога не пакрыўдзіць, ён не парвець струнаў... ні сваіх, ні чыіх...» Пасля яе выхаду да музыкі Гальяша прылучаецца музыка звонаў. На сцэну выходзіць зноў Сляпец з лераю. На твары яго яснасць, як бы ён бачыў рай.</p>
<center>Заслона</center>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>