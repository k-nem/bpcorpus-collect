<div class="container">
<div class="book-utils">
<div id="qrcode"></div>
<a href="/Ales_Harun/Maje_kolady_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1905 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1920 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мае коляды -->
<h2><a href="http://knihi.com/Ales_Harun/">Алесь Гарун</a></h2>
<h2>Мае коляды</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Быў калісьціка час</p>
<p>І ў мяне, як і ў вас,</p>
<p>Што я быў маладым</p>
<p>Ды так ў меру — дурным...</p>
<p>Дык да школы хадзіў;</p>
<p>Між панамі і жыў</p>
<p>У вялікім у месце;</p>
<p>Спосаб панскі і есці</p>
<p>І адзетку узяў,—</p>
<p>Словам, панам я стаў...</p>
<p>Хаця пуста ў галове,</p>
<p>А у панскае мове</p>
<p>Я пачаў стараваці,</p>
<p>Забывацца аб хаце,</p>
<p>Аб звычаях вясковых,</p>
<p>Бо — прывык да мястовых...</p>
<p> </p>
<p>Па такім уступленні</p>
<p>Раскажу вам здарэнне!</p>
<p> </p>
<p>Ужо восеню цэлу</p>
<p>Школа намі грымела,</p>
<p>І пачатак зімы</p>
<p>Правучыліся мы,—</p>
<p>Прыйшлі святы, каляды...</p>
<p>Я быў вельмі ім рады:</p>
<p>Будзе час аддыхнуць,</p>
<p>Кніжкі ў кут шпурлянуць.</p>
<p>Да таго — мой кампан</p>
<p>Казюк — з прадзедаў пан,</p>
<p>Хлапец вельмі багаты,—</p>
<p>Запрасіў вось на святы</p>
<p>І мяне ў бацькаў двор...</p>
<p>Я на гэнае скор —</p>
<p>Зараз даў сваю згоду...</p>
<p>Як бач панскай падводай —</p>
<p>Пара коні, хвурман —</p>
<p>Еду я ды кампан!</p>
<p> </p>
<p>Было пекна ў двары:</p>
<p>Гасцей шмат ўвечары,</p>
<p>Ёсць што есці ды піць,</p>
<p>А музыка грыміць</p>
<p>Ад змуроку да рання —</p>
<p>Шло усцяж баляванне!..</p>
<p>Я быў добра прыняты,</p>
<p>Быццам нейкі багаты</p>
<p>Хлапец, роўны Казюку;</p>
<p>Падаваў усім руку:</p>
<p>Паном, паннам ды паням</p>
<p>Ды займаўся скаканнем!..</p>
<p>Ды была жа ахвота:</p>
<p>Танцаваў я да потаў</p>
<p>Вальцы, полькі, кадрылі</p>
<p>Са сваёю Марыляй,</p>
<p>Казюковай сястрою,—</p>
<p>Хто з кім, а я з ёю...</p>
<p>Бо ўжо вельмі ў спадобе</p>
<p>Была грыўка на лобе,</p>
<p>Вочкі мела анёла.</p>
<p>Ох, было мне вясёла!..</p>
<p>Не агледзеўся я —</p>
<p>Як сталася бяда</p>
<p>Ці вялікая ўцеха...</p>
<p>Цяпер смех... Не да смеху</p>
<p>Там было мне тагды,</p>
<p>Як сардэчнай жуды</p>
<p>Пачуў першыя сціскі...</p>
<p>Да каго? — да Марыські!</p>
<p>Як то кажуць: па вушы</p>
<p>Усёй хлапчынаю душай</p>
<p>Закахаўся ў дзяўчыне —</p>
<p>Ў яе вочках, грывіне,</p>
<p>Ў яе смеху звінячым...</p>
<p>Нат начамі маячыў</p>
<p>Ды аб ёй мармытаў —</p>
<p>Так Казюк мне казаў!</p>
<p>Дык прызнаўся яму</p>
<p>(Толькі! — больш — нікаму!),</p>
<p>Што кахаю Марылю,</p>
<p>Больш чым польку, кадрылю,</p>
<p>Больш чым нават яго,</p>
<p>Казюка сваяго!..</p>
<p>За адно яе слова</p>
<p>Усё зрабіць я гатовы:</p>
<p>Купіць стрэльбаў, нажоў</p>
<p>Ды пайсці на звяроў</p>
<p>Індыянскае дзічы —</p>
<p>Стацца там паляўнічым...</p>
<p>Сярод стэпу пажараў</p>
<p>Увіхацца з Эмарам...</p>
<p>Дык за ўсю нагароду</p>
<p>Хацеў б мець яе згоду:</p>
<p>Што мяне не забудзе,</p>
<p>Што скакаці не будзе</p>
<p>Ўжо ніколі з баронам</p>
<p>(Нейкім там нарачоным!)</p>
<p>Ды аддасць мне з галовы</p>
<p>Сваю ўстужку ружову,</p>
<p>Як знак вечны ўспаміну...</p>
<p>Так кахаў я дзяўчыну!..</p>
<p> </p>
<p>Усё чысценька гэта,</p>
<p>Пад вялікім сакрэтам,</p>
<p>Казюкові на вуха</p>
<p>Расказаў, а ён слухаў...</p>
<p>Ён спрыяў мне душою...</p>
<p>Абяцаўся з сястрою</p>
<p>Аба ўсім гаварыць</p>
<p>Ды аб ўстужцы прасіць...</p>
<p>Бо я сам, далібог,</p>
<p>Стараваць з ёй не мог —</p>
<p>Толькі ў вочкі глядзеў</p>
<p>Ды, як рак, чырванеў!..</p>
<p> </p>
<p>Цэлу ноч мы шапталі,</p>
<p>Розны планы ўкладалі,</p>
<p>Урэшце стала на тым</p>
<p>(Мусім мець на сваім!),</p>
<p>Калі ўстужкі не дасць,</p>
<p>То патрапімо ўкрасць!</p>
<p> </p>
<p>Ужо вокны світалі,</p>
<p>Як мы змову канчалі;</p>
<p>Разоў колькі зяўнулі,</p>
<p>За тым скора паснулі!..</p>
<p> </p>
<p>Я ўва сне не прысніў,</p>
<p>Чым дзянёк мне гразіў,</p>
<p>Што ужо наступаў...</p>
<p>Я спакойненька спаў.</p>
<p>Раптам чую: «Паніч!</p>
<p>А, паніч!» — нехта кліча,</p>
<p>Ды за коўдру тармосіць,</p>
<p>Ды ўставаць мяне просіць...</p>
<p>Глянуў я — так, з-пад вока</p>
<p>Аж то дворнавы лёкай</p>
<p>Нахінуўся ды кажа</p>
<p>(Прападзі сіла ўража!),—</p>
<p>Што ось з вёскі за мною,</p>
<p>Каб забраці з сабою,</p>
<p>«Хтось» санямі прыехаў</p>
<p>(А сам скерыцца смехам).</p>
<p>А бадай це напасці!</p>
<p>Зразумеў я няшчасце:</p>
<p>Будуць ведаць паны,</p>
<p>Каго маюць яны —</p>
<p>Што я ім нераўня!</p>
<p>Што я — так — мужычня!</p>
<p>Што ўжо, пэўна, ніколі</p>
<p>Быць не прыйдзецца болей</p>
<p>На калядах — на святах —</p>
<p>Ў такіх дворах багатых</p>
<p>Між паноў між вялікіх</p>
<p>На іх скоках, музыках!..</p>
<p>Бо мне стыдна й самому,</p>
<p>Што я з простага дому!..</p>
<p>(Вось якога паняцця</p>
<p>Быў калісь — хлапчаняцем.)</p>
<p>Ды ўсё гэна нічога...</p>
<p>Мукі пекла самога</p>
<p>Я вялікі цярпеў —</p>
<p>Калі йшчэ зразумеў,</p>
<p>Што ніколі з Марыляй</p>
<p>Не пайду у кадрылі,</p>
<p>Ў яе вочкі не гляну</p>
<p>Ды ўстужкі не дастану!..</p>
<p>Пацямнела ў вачах,</p>
<p>Зашумела ў вушах,</p>
<p>Я быў блізкі распачы,—</p>
<p>Чуць стрымаўся ад плачу...</p>
<p>Ды сказаўшы: «Устану!»,</p>
<p>Коўдрай вочы апрануў,</p>
<p>Бо, жадаючы схову,</p>
<p>Я закрыўся з галовай!..</p>
<p>Дык паганы лякай</p>
<p>Далей кліча: «Ўставай!»</p>
<p>Ды за коўдру бярэцца...</p>
<p>Аж Казюк адазвецца</p>
<p>(Разбуджаны са сну):</p>
<p>«Дай спакой ты яму,</p>
<p>Ужо ўстанем мы самі —</p>
<p>Йдзі скажы гэна маме!»</p>
<p> </p>
<p>Лякай выйшаў. Казюк</p>
<p>Дай рабіці стук-грук,</p>
<p>На маё ложка ўскочыў,</p>
<p>Развясёлы — хахоча,</p>
<p>Ўспамінае Марылю,</p>
<p>Што аб ёй гаварылі...</p>
<p>Я маўчлівы... Ледзь слова</p>
<p>Магу мовіць... «Галова,—</p>
<p>Кажу,— надта баліць...»</p>
<p>Што рабіць? Што рабіць?</p>
<p>Ўсцяж пытанне вінецца:</p>
<p>Што рабіць? Куды дзецца?</p>
<p>Ці, адзеўшыся мо,</p>
<p>Уцячы праз вакно?!.</p>
<p>Кабы толькі з панамі</p>
<p>Не сустрэцца вачамі...</p>
<p>Ды прад любай дзяўчынай</p>
<p>Мне дарэшты не згінуць!..</p>
<p> </p>
<p>Зноў лякай, дакладае,</p>
<p>Што з гарбатай чакаюць;</p>
<p>Дык далей адцягаці</p>
<p>Нельга было — ўставаці</p>
<p>Трэ ужо нам, канешна...</p>
<p>Мы ускочылі спешна</p>
<p>Ды адзеты, памыты</p>
<p>Ідземо... моў прыбіты</p>
<p>За Казюкам цягнуся —</p>
<p>Так сарому баюся!..</p>
<p> </p>
<p>А ў сталоўцы гасцей —</p>
<p>Хмара ўсякіх людзей:</p>
<p>І старых, і малых,</p>
<p>І сваіх, і чужых,</p>
<p>Я не помню нічога:</p>
<p>Ці казаў што да кога,</p>
<p>Ці каму пакланіўся...</p>
<p>Помню толькі: абліўся</p>
<p>Я гарбатай гарачай,</p>
<p>Як Марылю убачыў,</p>
<p>Што з баронам сядзела</p>
<p>Ды так дзіўна глядзела</p>
<p>На мяне, небарака...</p>
<p>Сколькі спёк я там ракаў<sup><a href="#footnote-1">19</a></sup></p>
<p>Каб хацеў, не злічыў бы —</p>
<p>Ды і вас умарыў бы!..</p>
<p>Дык як ўсенька на свеце</p>
<p>Свой канец мае прэце —</p>
<p>Так і мука-гарбата</p>
<p>Мела ўрэшце канчатак:</p>
<p>Паны ўсталі і пані —</p>
<p>Ды з падзякай снядання</p>
<p>К Казюковай матулі</p>
<p>Грамадой пацягнулі...</p>
<p>Скарыстаў я з замехі</p>
<p>Ды з вялікім паспехам —</p>
<p>Міжы іншых паноў —</p>
<p>Падышоў да бацькоў</p>
<p>Кампана: за гарбату,</p>
<p>За гасціну, за свята</p>
<p>Я падзяку злажыў —</p>
<p>Але як? каб я жыў!</p>
<p>Сам я не разумеў,</p>
<p>Што казаці хацеў!</p>
<p>Дык і выйшаў мармыт</p>
<p>Адзін — проста, ну, стыд!</p>
<p>Потым йшчэ камусь руку</p>
<p>Я падаў ды з Казюкам</p>
<p>Наўцёкі пусціўся,</p>
<p>Ажно аж апыніўся</p>
<p>У сваім я пакоі...</p>
<p>Казюк сёе ды тое —</p>
<p>Усцяж трэле-гавора,</p>
<p>Ўспамінае, што ўчора</p>
<p>Мы так лоўка на балі</p>
<p>Ўдвох гулялі-скакалі;</p>
<p>Што ён вельмі шкадуе,</p>
<p>Чаму з бацькам еду я</p>
<p>(Гэны «хтось» быў мой татка</p>
<p>З сваёй простай апраткай!),—</p>
<p>Бо яму без мяне</p>
<p>Ўжо так весела не —</p>
<p>Час не будзе мінацца!</p>
<p>Ах, каб мог я астацца!..</p>
<p>Мне яго ўспамінанне</p>
<p>Ды па мне бедаванне —</p>
<p>Ўсенькі гэныя жалі</p>
<p>Косцяй ў губе стаялі:</p>
<p>Каму ўцеха, забава,</p>
<p>А мне выйшла няслава!..</p>
<p>Хаця ён — маладой</p>
<p>З панска добрай душой</p>
<p>Майго гора не ведаў...</p>
<p>Я б ж? хацеў толькі з едаў</p>
<p>Усіх гэных звярнуцца,</p>
<p>Найдалей апынуцца,</p>
<p>Каб злажыці манаткі</p>
<p>Ды ўцячы без аглядкі!</p>
<p>Вось і кошык гатовы.</p>
<p>Шапку ўздзеў на галову</p>
<p>Ды пальточка на плечы</p>
<p>Я — гатоў да уцечы!..</p>
<p>«Ну, дык будзь жа здароў!»</p>
<p>І без лішніх там слоў</p>
<p>З Казюком абняліся</p>
<p>Ды з сабой рассталіся!..</p>
<p> </p>
<p>Я стаю ўжо на ганку</p>
<p>Ды бацькаву хвурманку</p>
<p>Паглядаю скрозь вокам</p>
<p>На дзядзінцы шырокім...</p>
<p>Шмат бо была канёў</p>
<p>Ды з званкамі санёў,</p>
<p>Што паноў тых і паняў</p>
<p>Прывязлі на сняданне...</p>
<p>Ды ні бацькі, ні санак</p>
<p>Міжы панскіх хвурманак</p>
<p>Не чуваць ані духу...</p>
<p>Аж ў тым шэпча над вуха</p>
<p>Дворны лёкай паганы,</p>
<p>Што вун там, ля паркану,</p>
<p>Да хлявоў дзе дарога,</p>
<p>Каля санак «з убога»</p>
<p>Бацька здаўна чакае...</p>
<p>Пракляў ў душы лякая</p>
<p>За ягоны парады!..</p>
<p>Ды хоць вельмі нярады,</p>
<p>Мушу йсці пехатой</p>
<p>Праз хвурманак пастой</p>
<p>Прад палацу вакнамі!..</p>
<p>Чуць не плачу слязамі</p>
<p>Над нядоляй сваёй:</p>
<p>Пэўна, шмат хто з гасцей</p>
<p>Будзе ў вокны ўзірацца,</p>
<p>Нада мною смяяцца —</p>
<p>І барон, і Марыля,</p>
<p>І ўся панска хэўрыля!..</p>
<p>Стала мне гарачэ...</p>
<p>Хоць мароз аж пячэ</p>
<p>Ветрынёй студзяной,</p>
<p>Снег скрыпіць пад нагой,</p>
<p>Я не йду, а ляту —</p>
<p>Кабы скончыць бяду!</p>
<p> </p>
<p>Вось ўжо сані ды татка...</p>
<p>І не знаю: парадкам</p>
<p>Якім сталася гэна —</p>
<p>Толькі нейкая змена</p>
<p>У маёным паняцці</p>
<p>Пачала наступаці...</p>
<p>Стала стыдна мне стыду,</p>
<p>Паказаўся я брыдай</p>
<p>Для сябе нат самога...</p>
<p>Застыдаўся я — кога?</p>
<p>Свайго роднага таты!</p>
<p>Сваей роднае хаты!</p>
<p>Сваей роднай сярмягі!</p>
<p>Сваей роднай павагі!</p>
<p>Сваей роднае мовы —</p>
<p>Беларускай — вясковай!</p>
<p>Бяды свае з мусу!</p>
<p>Ды што я — з беларусаў!..</p>
<p> </p>
<p>Памаленьку, памалу</p>
<p>Праясняцца мне стала</p>
<p>Ўсіх адносін загадка,</p>
<p>Палажэння, парадкаў,</p>
<p>Што пануюць на свеце —</p>
<p>Мы ж сям’і аднэй дзеці!..</p>
<p>А жыццёвы варункі</p>
<p>Ды ўсялякі рахункі</p>
<p>Раздзялілі народ</p>
<p>На вярхі ды на спод —</p>
<p>На багатых паноў,</p>
<p>На бяду — беднякоў...</p>
<p>Адны ў пекным адзеты</p>
<p>І зімою і летам —</p>
<p>Добра маюцца ўсёгды...</p>
<p>Так праходзяць ім годы:</p>
<p>Быць у нейкім у сне,</p>
<p>Быць у вечнай вясне!..</p>
<p>А другія — ў бядзе,</p>
<p>Што ўвакол іх гудзе</p>
<p>Ды к няшчасцю вядзе,</p>
<p>Па жыццёвай грудзе</p>
<p>Валакуць свае лямкі...</p>
<p>Не чапаюць нат клямкі</p>
<p>Тых да шчасцейка дзвераў</p>
<p>Ды жывуць жыццём звераў,</p>
<p>Жыццём гора-нядолі</p>
<p>Ды ўсялякай няволі!..</p>
<p>Стала ясна мне ясна:</p>
<p>Што да гэных няшчасных,</p>
<p>Ўсё жыццё працавітых,</p>
<p>Ўсім і ўсімі прыбітых,—</p>
<p>Я павінен схінацца</p>
<p>Ды ім сэрцам аддацца!</p>
<p>Усягды быці з імі,</p>
<p>З бедакамі сваімі:</p>
<p>З іх я целам-крывёю —</p>
<p>З імі быць трэ душою!..</p>
<p>Трэба мне літавацца</p>
<p>(А не то што стыдацца!),</p>
<p>Напрагчы свае сілы</p>
<p>Для карысці для мілых</p>
<p>Братоў шэрых вясковых...</p>
<p>Вучыць по*ступкам, словам,—</p>
<p>Як змагацца з нядоляй,</p>
<p>Каб багатшымі болей</p>
<p>Былі ў розум і сэрца,</p>
<p>Не былі ў паняверцы!</p>
<p>Каб іх хата бальшэла,</p>
<p>Цяпла, свету больш мела!</p>
<p>Кабы бедныя нівы</p>
<p>Былі больш урадлівы!</p>
<p>Ды каб быў больш здаровы</p>
<p>Увесь народ мой вясковы!..</p>
<p> </p>
<p>Думкі гэны — другія,</p>
<p>Хаця сілай цяжкія,</p>
<p>Скрой-маланкай бліснулі</p>
<p>І — душу закранулі!..</p>
<p>Гэны міг быў мне векам,</p>
<p>І я стаў чалавекам!</p>
<p>Другім-іншым — і новым —</p>
<p>З другім чуццём, галовай!..</p>
<p>Ўсю жыцця шумавіну</p>
<p>Розум прыткі мой скінуў!..</p>
<p>Ды убачылі вочы,</p>
<p>Што было у змурочы</p>
<p>Пад плашчом дзецінады...</p>
<p>І быў вельмі я рады</p>
<p>Праўдзе болю святога!</p>
<p>Ўжо не стыдна нікога:</p>
<p>Ні барона й Марылі,</p>
<p>Ні жыцця камарылі!..</p>
<p>Падбег борзда к татулю</p>
<p>Ды як добры сынулек</p>
<p>Ўцалаваў яго рукі —</p>
<p>Быццам з доўгай разлукі!..</p>
<p>З ім гаворку пачаў,</p>
<p>Памагаці тож стаў</p>
<p>(Не стыдаўся нізвання!)</p>
<p>Папраўляць упраж, сані...</p>
<p> </p>
<p>З мінай пэўнай мы селі</p>
<p>Ды на «двор» паглядзелі...</p>
<p>І адважна і смела.</p>
<p>(Ніякога мне дзела</p>
<p>Не было — ці ўзіраўся,</p>
<p>Ці хто плакаў, смяяўся...</p>
<p>Я сядзеў з татам мілым</p>
<p>І пачуў ў сабе сілы...</p>
<p>Быў на ўсенька гатовы!)</p>
<p>Дык з двара па жыццёвы</p>
<p>Я паехаў дарогі —</p>
<p>Кінуў панскі парогі!..</p>
<p> </p>
<p>Вось якое здарэнне</p>
<p>Апісаць замярэннем</p>
<p>Было — з дзецінады!..</p>
<p>Ці патрапіў? даў рады?</p>
<p>Гэта меншая рэч:</p>
<p>Скінуў працу я з плеч!</p>
<div class="endnote-block">
<div class="footnote"><p><sup><a id="footnote-1">19</a></sup> Колькі разоў чырванеў.</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>