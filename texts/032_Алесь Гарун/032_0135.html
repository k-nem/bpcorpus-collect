<div class="container">
<div class="book-utils">
<div id="qrcode"></div>
<a href="/Ales_Harun/Redaktarski_son_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1918 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1918 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Рэдактарскі сон -->
<h2><a href="http://knihi.com/Ales_Harun/">Алесь Гарун</a></h2>
<h2>Рэдактарскі сон</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<center><i>Паэма не паэма, а нешта «накшталт таго»</i></center>
<p>Рэдактар брукоўкі —</p>
<p>Соракграшоўкі,</p>
<p>Кладучыся спаць,—</p>
<p>Уздумаў напісаць:</p>
<p>«У гэтым месце старасвецкім,</p>
<p>Слаўным звычаем купецкім,</p>
<p>У гэтым сэрцу Белайрусі</p>
<p>Кажды поляк мувіць мусі,</p>
<p>Ці у краме, ці на рынку,</p>
<p>Ці ў кавярні, ці у шынку,</p>
<p>Ну, усюды, адным словам,</p>
<p>Чыстон польскон пенкнон мовон»<sup><a href="#footnote-1">23</a></sup></p>
<p>Напісаў і пазяхнуў,</p>
<p>Павярнуўся і заснуў.</p>
<p>І вось бачыць пан рэдактар</p>
<p>Яў не яў і сон не сон,</p>
<p>Быццам, выйшаўшы з касцёлу,</p>
<p>Да знаёмых цягнець ён.</p>
<p>Захацелася нябозе,</p>
<p>Каб цыгару запаліць,</p>
<p>Але ж трапіла ў дарозе</p>
<p>Партабачніцу згубіць!</p>
<p>«Ну, згубіў, дык ліха з ёю,</p>
<p>Хоць то паменць еднэй дамы».</p>
<p>Так мурмочучы з сабою,</p>
<p>Пан рэдактар ўходзіць ў краму:</p>
<p>«Ту цыгары сон правдзівэ?»</p>
<p>(Не курыў ён папярос.)</p>
<p>І адказ пачуў надзіва:</p>
<p>«Іх фарстэй ніт вілт-ір вос»<sup><a href="#footnote-2">24</a></sup></p>
<p>Як ашпараны, ў другую</p>
<p>Забягае краму ён,</p>
<p>І прэстаўце рэч такую,—</p>
<p>І у гэтай той жа сон.</p>
<p>Толькі тут на запытанне</p>
<p>Чуць другі пачуў адказ:</p>
<p>«Москвічі-с мы-с, не цыгане,</p>
<p>Невозможно-с понять-с вас!»</p>
<p>«Ну й прыгода, ну й здарэнне!»</p>
<p>Бурай ў трэцюю ўляцеў:</p>
<p>«Сон цыгары до паленя?»<sup><a href="#footnote-3">25</a></sup> —</p>
<p>Запыхаўшыся, ўскрычэў.</p>
<p>«Сон-то сон,— гандляр гавора,—</p>
<p>Гандлем толькі і жывём,</p>
<p>Але бачыш, пане, гора:</p>
<p>Не сваім не прадаём!</p>
<p>От каб пан па-беларуску</p>
<p>Мне сказаў...» — «Кей я не умем»<sup><a href="#footnote-4">26</a></sup>.</p>
<p>«Што ж рабіць. І я па-польску</p>
<p>Ані слувка не розумем!»</p>
<p>Пан рэдактар злаяў, плюнуў</p>
<p>І задаў з тэй крамы драла.</p>
<p>Вёрст з чатыры, мусіць, дунуў</p>
<p>(Злосць, бач, вельмі яго ўзяла),</p>
<p>Даляцеў да нейкай крамкі</p>
<p>І крычыць з парогу пан:</p>
<p>«Сон цыгары? Есть сігары?</p>
<p>Ёсць цыгары... ну, цігары ту фаран?!»</p>
<p>Ў краме тут як паднялося...</p>
<p>Збегся слухаць цэлы двор,</p>
<p>Бо хадзяіну здалося,</p>
<p>Што рэдактар — «крышку хвор».</p>
<p>«Каб вы самі звар’яцелі»,—</p>
<p>Пан рэдактар наўцёк</p>
<p>І... прачнуўся у пасцелі.</p>
<p>Ныў паціху левы бок...</p>
<p>Мыш пабегла у куточак...</p>
<p>Недзе певень горла драў...</p>
<p>Ўзяў рэдактар свой лісточак</p>
<p>І са злосцю разадраў.</p>
<div class="endnote-block">
<div class="footnote"><p><sup><a id="footnote-1">23</a></sup> «Plac?wka № 37, артыкул «Elementarny obowi?zek». <i>(Заўвага А. Гаруна.) </i></p>
</div>
<div class="footnote"><p><sup><a id="footnote-2">24</a></sup> Я не разумею, што вы хочаце <i>(яўр.)</i>.</p>
</div>
<div class="footnote"><p><sup><a id="footnote-3">25</a></sup> Ці ёсць сігары для курэння? <i>(польск.)</i></p>
</div>
<div class="footnote"><p><sup><a id="footnote-4">26</a></sup> Калі я не ўмею <i>(дыялектнае польск.)</i>.</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>