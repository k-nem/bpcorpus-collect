<div class="container">
<div class="book-utils">
<div id="qrcode"></div>
<a href="/Ales_Harun/Piesnia_kapacou_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1921 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1921 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песня капачоў -->
<h2><a href="http://knihi.com/Ales_Harun/">Алесь Гарун</a></h2>
<h2>Песня капачоў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><sup><a href="#footnote-1">16</a></sup></p>
<p> </p>
<p>У цяжкай працы мы жывём,</p>
<p>Спачынку мы не знаем,</p>
<p>Ядзім нясмачна, горка п’ём,</p>
<p>А што за гэта маем?</p>
<p>Пагарду тых, каму ідуць</p>
<p>Работы нашай плёны,</p>
<p>Што нашай працаю жывуць</p>
<p>Ўспаёны і ўскармлёны.</p>
<p>Руку нам грэбуюць падаць:</p>
<p>Ім простасць разіць вочы,</p>
<p>Душы не хочуць ў нас прызнаць,</p>
<p>Бо мы — народ рабочы.</p>
<p>Глядзяць на нас, як на сваіх</p>
<p>Валоў нямых, бясслоўных:</p>
<p>Працуй, працуй ды слухай іх,</p>
<p>Тваіх паноў знароўных.</p>
<p>Сваёй не важся воляй жыць,</p>
<p>Стлумі свой розум просты:</p>
<p>Парадкі іхнія судзіць,</p>
<p>На гэта — не дарос ты!</p>
<p>З дзяціных дзён аж да труны</p>
<p>Цярплівасці нас вучаць,</p>
<p>Спрабуй не слухаць іх — яны</p>
<p>Без літасці замучаць.</p>
<p>Ў адно змяшаныя з быдлём,</p>
<p>Мы так жылі адвеку,</p>
<p>Аднак мы хутка зажывём</p>
<p>Як следна чалавеку.</p>
<p>Панамі ў свеце будзем мы</p>
<p>І свой лад пастановім,—</p>
<p>Насталім толькі ўсе ламы</p>
<p>І дзюбы кайл<sup><a href="#footnote-2">17</a></sup> падновім!</p>
<div class="endnote-block">
<div class="footnote"><p><sup><a id="footnote-1">16</a></sup> «Капачамі» называюцца на залатых прыісках людзі, каторыя, не працуючы, як іншыя работнікі ад гаспадара, ці працуючы толькі для віду, займаюцца дабычай золата на сваю руку з старых шахтаў, пакінутых пяскоў і г. д., што забараняецца як гаспадарамі, так і горнай паліцыяй. Гэта смелыя, адважныя, спрытныя людзі, часта багатыя, працуючыя толькі дзеля мілавання капацтва, з вялікай асабістай амбіцыяй і з асабліва гостракрытычным стасункам да сучаснай сацыяльнай няроўнасці. <i>(Заўвага А. Гаруна.)</i></p>
<p> </p>
</div>
<div class="footnote"><p><sup><a id="footnote-2">17</a></sup> «Кайла» — начынне накшталт аднадзюбага малатка, каторым рудакопы выкалупываюць і выбіваюць з зямлі патрэбны ім пляст пяску з цяжкаю рудой, каменным вуглем, залатым пяском і г. д.<i> (Заўвага А. Гаруна.)</i></p>
<p> </p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>