<div class="container">
<div class="book-utils">
<div id="qrcode"></div>
<a href="/Ales_Harun/Chmary_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1914 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1914 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Хмары -->
<h2><a href="http://knihi.com/Ales_Harun/">Алесь Гарун</a></h2>
<h2>Хмары</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Бягуць, ідуць па небе хмаркі —</p>
<p>То цёмныя, то палавыя,</p>
<p>То белыя — маўляў жывыя</p>
<p>Разветру небнага пачваркі.</p>
<p>Бягуць... куды? чаму? ды скуль?</p>
<p>Ідуць... навошта? што ім трэба?</p>
<p>Іх вецер гоне — гулль і гулль...</p>
<p>Гуляюць хмаркі, крыюць неба.</p>
<p>Лятуць над высямі-даламі</p>
<p>І над вясковым цёмным борам,</p>
<p>Ў дарозе вечна, вечна самі,</p>
<p>Лятуць адны з сваім прасторам —</p>
<p>Маркотна, цяжка, з краю ў край...</p>
<p>І, мусіць, трудненька жыць ім,</p>
<p>Бо дзе прыкмецяць земскі рай</p>
<p>Са збожжам, кветкамі, з усім,</p>
<p>Што слонейка ды ніўка-маці</p>
<p>Ў злучэнні зродзяць цудны дары,</p>
<p>А чалавеку, моў дзіцяці,</p>
<p>Даюць як плату і ахвяру...</p>
<p>Збяруцца хмаркі грознай тучай</p>
<p>Ад думак горатных нядолі,</p>
<p>А цяжкасці, што іх так муча,</p>
<p>І дрогнуць громам над палямі...</p>
<p>Пачнуць свяціць маланак блыскам</p>
<p>Ды біць грымотна перунамі,</p>
<p>Над нівай звісшы нізка-нізка,</p>
<p>Заплачуць буйнымі слязамі...</p>
<p>Пачнуць дзяліцца, йсці далей —</p>
<p>Ў бяскрэсным пустыры-прасторы,</p>
<p>Бягуць ужо йзноў — як раней...</p>
<p>І так заўсёды — ноч і дзень —</p>
<p>Лятуць над высямі-даламі...</p>
<p>Зямлі кідаюць сумны цень</p>
<p>І плачуць частымі слязамі.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>