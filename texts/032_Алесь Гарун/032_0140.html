<div class="container">
<div class="book-utils">
<div id="qrcode"></div>
<a href="/Ales_Harun/Sirocaja_piesnia_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1910 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сірочая песня -->
<h2><a href="http://knihi.com/Ales_Harun/">Алесь Гарун</a></h2>
<h2>Сірочая песня</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Цераз хвойнічак да поля</p>
<p>Сцежка цягнецца вузенька.</p>
<p>Тою сцежкаю паволі</p>
<p>Йшла дзяўчына маладзенька.</p>
<p> </p>
<p>Белы твар і кары вочкі</p>
<p>Нечым былі засмучоны,</p>
<p>Броўкі ценкія — шнурочкі —</p>
<p>Долу былі апушчоны.</p>
<p> </p>
<p>Слёзы, нібы-то з крышталю,</p>
<p>З воч каціліся, спадалі,</p>
<p>І уздохі, дзеці жалю,</p>
<p>Грудкі цяжка уздымалі.</p>
<p> </p>
<p>«Дзе ж ты, дзе ты, мой міленькі? —</p>
<p>Ціха гэтак заспявала.—</p>
<p>Мой саколік даражэнькі,</p>
<p>Без цябе я тут прапала.</p>
<p> </p>
<p>Жалю сэрца к сіраціне</p>
<p>Навакола ні у кога,</p>
<p>І няма к чужой дзяціне</p>
<p>Людзям дзела ніякога.</p>
<p> </p>
<p>Толькі то адно і знаюць —</p>
<p>Цяжкай працаю душыці;</p>
<p>Як захочуць, патураюць.</p>
<p>Горка, любы, цяжка жыці!</p>
<p> </p>
<p>Дзе ж ты, дзе ты, хлопча любы?</p>
<p>Можа, слышыш? Адгукніся!</p>
<p>Мой жаданы, мой галубы,</p>
<p>Ўзяць мяне з сабой вярніся!</p>
<p> </p>
<p>Без цябе мне свет без сонца,</p>
<p>Ноччу месяц мне не свеце.</p>
<p>Ты ж не пройдзеш ля ваконца,</p>
<p>Як было у прошлым леце».</p>
<p> </p>
<p>У кахання слоў нямала,</p>
<p>Песняў многа у дзяўчаці.</p>
<p>Але вёска відна стала,</p>
<p>Дзеўка кінула спяваці</p>
<p> </p>
<p>З воч крышталі наастатку,</p>
<p>Слёзы хустачкай змахнула.</p>
<p>От і вёска напачатку,—</p>
<p>Дзеўка цяжка уздыхнула.</p>
<p><i>1910 г.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>