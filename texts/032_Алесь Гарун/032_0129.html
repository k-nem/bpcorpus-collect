<div class="container">
<div class="book-utils">
<div id="qrcode"></div>
<a href="/Ales_Harun/Pravodziny_spz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Гарун -->
<!-- HEADER_FIELD CreationYear: 1914 -->
<!-- HEADER_FIELD Edition: Гарун А. Сэрцам пачуты звон: Паэзія, проза, драматургія, публіцыстыка / Уклад. прадм. і камент. У.Казберука; Маст. У.Басалыга. - Мн.: Маст. літ., 1991, 359 с. [5] л. іл. партр.: іл. - (Спадчына). -->
<!-- HEADER_FIELD FilenameSuffix: spz -->
<!-- HEADER_FIELD FirstPublicationYear: 1914 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Праводзіны -->
<h2><a href="http://knihi.com/Ales_Harun/">Алесь Гарун</a></h2>
<h2>Праводзіны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Браце мой любы!.. Ідзеш на вайну...</p>
<p>— Кліча агульны прыказ...</p>
<p>Кінеш радзімую ты старану,</p>
<p>Кінеш сямейку і нас!</p>
<p> </p>
<p>Можа, не ўбачымся болей з табой —</p>
<p>Бог яго ведае, брат!</p>
<p>Як праканаціся ў долі сляпой:</p>
<p>Пусце? — не пусце назад?</p>
<p> </p>
<p>Сорам і ганьба для свету вайна,</p>
<p>Як ні мяркуй, ні судзі;</p>
<p>З боскіх законаў смяецца яна...</p>
<p>Мусіш, аднак жа... Ідзі!</p>
<p> </p>
<p>Йдзі, не трывожся: маленькіх тваіх</p>
<p>Будзем карміць, даглядаць,</p>
<p>У разе ж... дай Бог, каб вярнуўся да іх!..</p>
<p>Будзем, як ты, гадаваць.</p>
<p> </p>
<p>Гэтак... І ўсё, што хацеў я сказаць?</p>
<p>Пэўне, усё... Пачакай!</p>
<p>Нам пастарайся адтуль напісаць,</p>
<p>З думкі сваіх не спускай.</p>
<p> </p>
<p>Потым... Пасунуцца ў бітву палкі —</p>
<p>Ты баязлівым не будзь:</p>
<p>Смелага сэрца не раняць штыкі,</p>
<p>Кулі яго не праб’юць.</p>
<p> </p>
<p>Будзе праціўнік пабіты ляжаць,—</p>
<p>Ты пашкадуй яго, брат!</p>
<p>Раны завяжаш, паможаш устаць,—</p>
<p>Й ён чалавек і салдат.</p>
<p> </p>
<p>Брат, у далёкай сваёй старане</p>
<p>Мае ён дзетак, сям’ю...</p>
<p>Помста ці хцівасць цябе як штурхне,</p>
<p>Успомні сямейку сваю.</p>
<p> </p>
<p>Старасці, цноце не помні ураз,</p>
<p>Гэтым сумлення не плям.</p>
<p>Быў чалавекам ты, браце, у нас,</p>
<p>Будзь чалавекам і там.</p>
<p> </p>
<p>Мы у Вялікага будзем прасіць,</p>
<p>Ты каб вярнуўся здароў...</p>
<p>Н-ну! — развітаемся... Сэрца баліць...</p>
<p>Дай жа абнімемся зноў!</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>