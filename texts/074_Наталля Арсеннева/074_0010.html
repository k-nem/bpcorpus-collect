<div class="container">
<div class="book-utils">
<div id="qrcode"></div>
<a href="/Mikola_Husouski/Piesnia_pra_zubra.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Мікола Гусоўскі -->
<!-- HEADER_FIELD CreationYear: 1521-1522 -->
<!-- HEADER_FIELD FirstPublicationYear: 1523 -->
<!-- HEADER_FIELD LangOrig: lat -->
<!-- HEADER_FIELD Source: Мікола Гусоўскі. Песьня пра зубра. Нью-Ёрк, БІНіМ, 1996. Менск, Мастацкая літаратура, 1980. -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Песьня пра зубра -->
<!-- HEADER_FIELD Title2: Песьня пра аблічча, дзікасьць зубра і паляваньне на яго -->
<!-- HEADER_FIELD Translation: Натальля Арсеньнева; Віктар Дарашкевіч -->
<h2><a href="http://knihi.com/Mikola_Husouski/">Мікола Гусоўскі</a></h2>
<h2>Песьня пра зубра</h2>
<h2 class="title2">Песьня пра аблічча, дзікасьць зубра і паляваньне на яго</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p><b>САКРАТАРУ ЯЕ КАРАЛЕЎСКАЕ ВЯЛІКАСЬЦІ</b></p>
<p><b>ЯСНАВЯЛЬМОЖНАМУ ЛЮДОВІКУ АЛЬФІЮ</b></p>
<p>О, Людавік, гэту сьціплую кніжку табе давяраю</p>
<p>З просьбай пранікнуць у сутнасьць і глыб яе зьместу,</p>
<p>А на выпадак, калі ў ёй нічога ня ўгледзіш,</p>
<p>Што далікатнейшы слых Каралевы магло б улагодзіць,</p>
<p>Хай яна сыдзе за сьціплы табе мой дарунак.</p>
<p>Гэта не я, а твой розум і талент цябе прызначаюць</p>
<p>Справу такую зрабіць. Застаюся табе вінаватым.</p>
</div>
<div class="CLEAR"></div>
<p> </p>
<div class="EPIGRAPH">
<p><b>ДА НАЙЯСЬНЕЙШАЙ УЛАДАРКІ І ПАННЫ БОНЫ З ЛАСКІ БОЖАЙ КАРАЛЕВЫ ПОЛЬШЧЫ, ВЯЛІКАЙ КНЯГІНІ ЛІТВЫ, РУСІ, ПРУСІІ І ІНШ. ПАННЫ</b></p>
<p class="sign">МІКОЛА З ГУСАВА</p>
<p>Калі я быў у Рыме, яснавяльможная каралева, папа Леў Х, прыгадваючы аднойчы паляваньні на Поўначы і велічыню зьвяроў, пераканаў красамоўнымі словамі надзвычай шаноўнага пана плоцкага біскупа Эразма, пасла вашай Высокасьці тады пры ім, каб чучала бізона, якога мы называем зубрам, яго набітая сенам шкура была дастаўлена ў Рым.</p>
<p>Калі біскуп плоцкі паабяцаў гэту просьбу выканаць, ён адаслаў лісты Радзівілу, ваяводу віленскаму, просячы падшукаць шкуру найвялікшага зьвера гэтай пароды, а мне, у той час свайму дарадцу, загадаў напісаць што-небудзь аб прыродзе і паляваньні на зьвера, жадаючы паказаць папу постаць зубра ня толькі ў рэчах, але і ў словах.</p>
<p>Аднак з-за нечаканай сьмерці Льва ўсё гэта ня здзейсьнілася. Застаецца толькі невялікі твор, напісаны тады мною сьпехам (мне не ставала ні часу, ні здольнасьці), твор гэты я рашыў выдаць у сьвет у гонар тваёй Вялікасьці. Гэтае пісаньне хачу я паднесьці табе замест сьціплага падарунка, спадзеючыся, што надарыцца выпадак, калі яго Каралеўская Вялікасьць па сваім звычаі адправіцца на паляваньне, і гэтая кніжка, што змяшчае лясныя прыгоды, цябе зацікавіць і ты яе прачытаеш. Гэтым самым жадаю я ня так палепшыць сваё становішча, як пракласьці шлях вучоным мужам, каб і яны табе свае творы паднесьлі. І каб ты, найвучонейшая княгіня, узважыла іх здольнасьці і нараіла свайму яснавяльможнаму мужу, які абавязаны больш мець часу для вядзеньня войнаў, чым для чытаньня кніг, тых, каго палічыш найбольш таленавітымі. Бо бачу я з найвялікшым для сябе жалем і, зразумела, з пэўнай стратай для дзяржавы, што славуцейшыя сэрцы зусім не паважаюцца. Яны з-за матэрыяльнай нястачы і беднасьці цалкам ня могуць сябе праявіць. Бачу я таксама, што ёсьць нямала людзей, якія валодаюць і багацьцем і талентам. Але калі яны заўважаюць, што вучоных, мастакоў і паэтаў так мала шануюць і паважаюць, то імкнуцца больш узбагачацца, чым ахарошваць душу. З-за такой нікчэмнай справы ахвяруюць яны самым высакародным прызначэньнем сваіх асоб. А калі возьмеш ты на сябе агульнае апякунства над гэтымі захапленьнямі, тады ўзбуйнеюць таленты і прынясуць карысьць Каралеўскай Вялікасьці ў яе значнай працы, так што дзяржава будзе зберагацца ў сваім стане ў гэты злавесны час.</p>
<p>Дзяржава абапіраецца больш на мужнасьць духу, чым на сілу цела, пра што сьведчаць як грэкі, так і рымляне. Іх магутнасьць квітнела найбольш тады, калі расьцьвіталі навукі. А як толькі пачалі нікнуць таленты, сілы іх згасьлі, а з заняпадам апошніх абрушылася іх дзяржава і ўсталявалася рабства. Таксама і ў нас. Тыя ж, хто вядзе войны паводле звычаяў старажытных, што адлюстраваны ў кнігах, няхай узьнімуць ваенныя подзьвігі і кінуць тое, што замінае грамадзкай дзейнасьці, ды падумаюць, дакуль нам баяцца турка! Няхай жа разважаць тыя, хто добра ведае з чытаньня старых кніг, што і грэкі і рымляне ў найвышэйшым росквіце сіл сваіх разгарнулі калісьці ваенныя дзеяньні ў кірунку гэтых краінаў сьвету, пакуль ня ўпэўняцца, што для рымскай зброі Германія, а для грэкаў Дунай былі амаль вечнымі межамі і рубяжамі на гэтым шляху. Так што і Вялікі Аляксандар, які думаў панаваць над усім сьветам, застрашаны мужнасьцю таго народа, не адважыўся перайсьці Дунай, на беразе якога спыніўся, і, як добра вядома, павёў войскі супраць неваяўнічых народаў Азіі.</p>
<p>Хоць нам не ўласьцівыя ні норавы, ні звычаі старажытных, аднак вечная сіла неба і мужнасьць нашага воіна-ратніка не падвядуць, як справа дойдзе да зброі, калі толькі мы, бяззбройныя, ня будзем раздушаны нейкім наканаваным няшчасьцем, ці, ясьней кажучы, спрытным круцельствам некаторых і сваёй бяздзейнасьцю - і гэта, як мне здаецца, нас і зьвязвае.</p>
<p>Мне добра вядома, найсьвятлейшая пані, якога вялікага шчасьця ты зычыш гэтаму каралеўству і як шмат разважаеш і дбаеш аб паляпшэньні ягонага становішча. Але я сапраўды не ўяўляю, чым ты можаш яму дзейсна дапамагчы. Калі ж ты праявіш сябе добразычлівай, схільнай да апякунства навукі і мастацтва, тады ад іх будзе і дзяржаве вялікая карысьць, а высокая слава імя твайго распаўсюдзіцца такім чынам яшчэ вышэй з ухвалай тваіх выхаванцаў. Бо што можа быць больш цудоўным і вартым тваіх продкаў і тваёй найславуцейшай з арагонскага дома сям'і, больш дасканалым з усіх форм дабрачыннасьці, калі на іх грунтоўна глядзець і ў мірны час, і ў вайну, і ў справе рэлігіі? Але і яны ніколі не напоўнілі б землі сьвету гэткай агромністай славай жыцьця і подзьвігаў з прыязьню ўсяго пакаленьня і не паказалі б сябе ў такім дзівосным сьвятле ў розных выпрабаваньнях лёсу перад нашчадкамі, калі б іх уласная вучонасьць і ўласьцівая гэтаму роду асаблівая прыхільнасьць да вучоных мужоў ня ўзнеслі б іх на такую вышыню, што яны былі ўслаўлены звонкай лірай вялікіх талентаў; таму мне застаецца заслужана маўчаць пра іх, асабліва тут, дзе я падпарадкаваны непазьбежнаму закону выказвацца сьціпла.</p>
<p>Жадаю здароўя і быць вартай свайго славутага роду.</p>
</div>
<div class="CLEAR"></div>
<p> </p>
<div class="POETRY">
<p> </p>
<p>Будучы ў Рыме, зь вялізным натоўпам пасполу,</p>
<p>Бачыў аднойчы я гульні, што ўсе з захапленьнем віталі:</p>
<p>Жорсткую бойку быкоў, гледачам на пацеху.</p>
<p>Лётныя стрэлаў раі ды бліскучыя дзіды</p>
<p>Ранілі целы жывёлаў і боль ім чынілі нясьцерпны,</p>
<p>Аж вар'явалі ахвяры, іх лютасьць, як пена ўскіпала...</p>
<p>Тут вось, пакуль я глядзеў на быкоў ашалелых,</p>
<p>Спуджаных болем ды пляскам далоняў з трыбунаў,</p>
<p>З нашых сказаў хтось: «Зусім як на ловах зубровых!»</p>
<p>Я пагадзіўся, і ўсьлед, тутка ж пачаў успаміны</p>
<p>Ходаньняў, дзіўна падобных, із волатам-зьверам.</p>
<p>Як у той прыказцы, мне ж мой язык і пашкодзіў:</p>
<p>Усьлед атрымаў я загад без адмовы й адкладу</p>
<p>Выліць у верш мой спамін пра зубровыя ловы.</p>
<p>Бачыце, я - між паэтаў прыпадкам выбраны -</p>
<p>Песьню складаю аб нашым зьвяры невядомым,</p>
<p>Дзівам зь вякоў захаваным пад зоркай паўночнай...</p>
<p>Ён, што абвешчаны ў сьвеце крывавым забойцам,</p>
<p>Часта ў мяне выклікаў смак жуды ці агіды,</p>
<p>Мне так нясвомы, і сорам прызнацца, што скуру</p>
<p>Часам уцёкамі я ратаваў, ажно людзі</p>
<p>Ўсьлед мне плявалі, бо ў нас баязьліўцаў ня любяць.</p>
<p>Тут, з ганаровым заданьнем, ды большаю мо небясьпекай,</p>
<p>Змушаны буду я выявіць зручнасьць са зброяй</p>
<p>Гэтак нязвычнай руцэ, муштраванай на луку.</p>
<p>Ўзяў, дрыжучы, я пяро і баюся пад гэтым цяжарам</p>
<p>Ці мо палегчы, няўдольнасьць засьветчыўшы гэтым,</p>
<p>Ці можа дзёрскасьцяй страх патаптаць і скарыцца</p>
<p>Волі вялікага мужа, каму забавязаны ўсім я.</p>
<p>З гэтаю думкаю буджу я крыніцу натхненьня:</p>
<p>Рынь і паймкні жыцьцядайнай вадою айчыны,</p>
<p>Піць дай пасеву майму на некраненым полі!</p>
<p>Бо ж на зямлі Італійскай, даўней нам нязнанай,</p>
<p>Мне загадалі тварыць маю песьню, - з пакорай</p>
<p>Я пагадзіўся і вось - пільна ўзяўся за працу,</p>
<p>Нат без надзеі, што ўсё будзе ў ёй дасканалым.</p>
<p>Ўсё ж запытацца хачу я, і болей нічога,</p>
<p>Як, чытачу мой, даць рады зь пяром неслухмяным?</p>
<p>Ведаў дасюль я ж адно лёт апераных стрэлаў,</p>
<p>З гэтых бачын устае уваччу вобраз бою,</p>
<p>Сутычкі сьмяротныя, рой дзідаў імклівых, гудлівых...</p>
<p>З лукам мне радзіць лягчэй, а табе - ізь пяром наравістым.</p>
<p>Роўнымі быць мо маглі б мы з табой у майстэрстве.</p>
<p>Што ж, як ня ўсё мне ўдасца, дык права за вамі:</p>
<p>Рвеце бязьлітасна сказ чужаземца-няўмекі.</p>
<p>Ёсьць падабенства ў пяра і стралы - у абодвух</p>
<p>Роўныя джалы й калі іх напоіш атрутай,</p>
<p>Ранкі даволі малой, каб паранены зьгінуў.</p>
<p> </p>
<p><b>2</b></p>
<p> </p>
<p>Вейкі стулю й быццам бачу іх стойбішча знову:</p>
<p>Ельнік правечны і ён, паміж елкаў схаваны.</p>
<p>Грозны, пануры, як бор, як бароў небясьпека.</p>
<p>А зараве, зарыкае - і ў верш уварвецца</p>
<p>Рэхам раскоцістым гром, - вось і гармонія песьні.</p>
<p>Хай яна поўніць радкі, аж прыгледземся пільна</p>
<p>Пушчаў далёкай Літвы тут нязнанаму дзіву.</p>
<p>Целам сваім маналітным ён гэткі вялізны,</p>
<p>Што, калі з ранай сьмяротнай падзе на калены й сканае,</p>
<p>Трох паляўнічых маглі б сесьці на йлбе між рагамі.</p>
<p>А параўнаць паспытацца ягоную шыю ці пысу -</p>
<p>Дык параўнаньняў, баюся, такіх і ня знойдзеш.</p>
<p>Жмут барады рыжым вехцем тырчыць з гарлавіны,</p>
<p>Поўныя злосьці застыглай і полымя вочы,</p>
<p>Грыва калматая з плечаў магутных спадае,</p>
<p>Лоб і грудзіну й калены цалком накрывае.</p>
<p>Возьмем калі ж параўноўваць малое зь вялікім</p>
<p>Ды як падыйдзе мясцовае ў нас параўнаньне, -</p>
<p>Гэта казёл барадаты з распасьвеным целам.</p>
<p>Вось ён які, наш бізон, што ў нас зубрам завецца!</p>
<p>Поўсьці прысмажанай ён, чорнай з бурым, як быццам</p>
<p>Водбліск закалкі ад горна мінулых стагодзьдзяў.</p>
<p>Дзіўна, ды ў кнігах пісалі аб ім недакладна,</p>
<p>Я ж не павінен уявай псаваць тут натуру.</p>
<p>Дзе ж гэта бачыў хто рожкі ў зубравых храпах?</p>
<p>З выгляду зубар ня праўдзіць свае апісаньні,</p>
<p>Што прыпісаць усю моц намагаліся пысе.</p>
<p>Не, не такі прыгажун мой, бароў нашых слава!</p>
<p>З кнігаў вучыў я славянскіх наш сьвет старавечны,</p>
<p>З граматаў рускіх, пісаных скрозь літарай грэцкай.</p>
<p>Вязь абэцадля народ наш для собскай карысьці</p>
<p>Ўзяў бо у грэкаў, ды роднае гутаркі гукі</p>
<p>Ў літары ўліўшы чужыя, сабою застаўся.</p>
<p>Кожны ж народ із глыбокай сваёй даўніною,</p>
<p>Хто б ён ні быў, а на ім старавечча адбітак...</p>
<p>Ды, як наш зубар, зьвяра мо няма ўжо на сьвеце,</p>
<p>Толькі пад зоркай паўночы іх лёс захаваў нам.</p>
<p>Пліні пакінуў свае апісаньні й зубра, і тура:</p>
<p>«Ў пушчах правечных паўночы вядуцца быкі» - нам ён кажа, -</p>
<p>(Зубрам завуць іх у нас), - старавечныя сьветчаць:</p>
<p>«Створаў дзічэйшых няма, чымся гэты вырослы</p>
<p>Вольна на травах урочышчаў цар над зьвярыма».</p>
<p>Людзі ў роднай зямлі запэўняюць, што ў сьвеце</p>
<p>Слава аб ім не прайшла, што нідзе ён ня знаны.</p>
<p>«Люты, дзікі, да бізона падобны грывасты» -</p>
<p>Пліні нам піша, а больш - вам хто іншы раскажа!</p>
<p>Не сумляваюся, будуць папрокі: «Дзівосныя казкі!»</p>
<p>Што ж, ці адзін ня дасьць веры ў вялізнасьць зьвера...</p>
<p>Хто хваляваньняў у пушчах паўночных ня зьведаў,</p>
<p>Той не паверыць, і хай супярэчыць, бо праўда -</p>
<p>Як ты раскажаш. Спрачацца ж і дурань патрапіць.</p>
<p> </p>
<p><b>3</b></p>
<p> </p>
<p>Шмат мог сказаць аб зуброх кожны ў нас паляўнічы.</p>
<p>Што ж да мяне - паляваць я ўжо, хіба, ня буду:</p>
<p>Час хваляваньняў мінуў і жыве толькі памяць</p>
<p>Сумнага сэрца... Вяртаюся думкай туды я,</p>
<p>Ўдзень і ўначы пасткі памяці зноў расстаўляю,</p>
<p>Сочачы пільна за кожным каштоўным імгненьнем,</p>
<p>Згубленым некалі, сяньня ж, на жаль, незваротным.</p>
<p>Што з тых спамінаў! Вярнуць даўніну немагчыма.</p>
<p>Гонішся сьледам за згубленым часам, сьмяротны,</p>
<p>І не здагоніш - забіты... Няхай сабе й гіне,</p>
<p>Часу бурліваму волі сваёй не накінеш...</p>
<p>Што ж я чакаю? Пара ўжо за працу мне брацца.</p>
<p>Вусьцішна ўсё-ткі: начытчыкаў чым ты задзівіш?</p>
<p>Зьведалі ўсё яны, столькі згарнулі бачынаў!</p>
<p>Хай сабе спраўдзяць па кнігах, які зь сябе зубар,</p>
<p>Але ды будзе вядомы й мой ім дадатак:</p>
<p>Тайніцу крыюць бары й напішу я пра справы,</p>
<p>Што не знайсьці вам ні ў кнігах, ні ў граматах даўных.</p>
<p>Нават і Паўлюс Дыякан, у Дзеяньнях тых Лянгабардзкіх,</p>
<p>Нам аб памерах зубровага цела ня кажа,</p>
<p>Піша адно, што на скуры забітага зьвера</p>
<p>Спалі - там дзесьці - пятнаццаць ажно паляўнічых!</p>
<p>Не захапляўся ніколі ні скураю я, ні рагамі,</p>
<p>Як разьбіралі на ловах у пушчы здабычу...</p>
<p>Я паляўнічыя сьцежкі разьведаў з маленства,</p>
<p>Зьведаў цяжары жыцьця, яго працу й турботы,</p>
<p>Собіла ж мне бо - із Рэчы пасполітай родам -</p>
<p>Край мой гушчарны, ня ў прыклад паэтам даўнейшым,</p>
<p>Крокам наважным з канца ў канец перамераць.</p>
<p>Змалку вучыўся я ў бацькі майго - зьвералоўцы -</p>
<p>Сьцішнай хадою прасочваць лясныя гушчары,</p>
<p>Зоркасьцяй вока у логаве зьвера высочваць...</p>
<p>Кемлівасьць, нюх - паляваньне бязь іх гэта кпіны:</p>
<p>Ступіш ізь ветрам, а зьвер ужо счуяў, схаваўся.</p>
<p>Колькі ж ён поту сагнаў зь мяне ўзімку, у сьцюжу,</p>
<p>Дзіды з пляча прымушаючы кідаць з разгону!</p>
<p>Колькі я сконаў зьлічыў, зграй браханьня начуўся</p>
<p>Дзіцем яшчэ, брыдучы сьледам лоўчага-бацькі!</p>
<p>Сьцяміў усё: скуль выходзіць мядзьведзь ізь сям'ёю,</p>
<p>Як і калі йдзе вяпрук на папас у дуброву,</p>
<p>Пасткі як трэба стаўляць на ласёў палахлівых,</p>
<p>Каб як пятлі не заўважыў і ў сетку ускочыў.</p>
<p>Бачыў і чуў, як ад стрэлаў трымцела паветра,</p>
<p>Цяжка, з бурчаньнем на сьнег асядала здабыча,</p>
<p>Бачыў, як коньнік мільгае ў гушчары, як пырскі</p>
<p>Зыркай крыві і яго й гурбы сьнегу чырвеняць.</p>
<p>Вось жа-ж у гэткіх прыгодах у нашай старонцы</p>
<p>Часта быў зь іншымі роўны я ў справах лавецкіх:</p>
<p>Рэкі лясныя, Дняпра паўнаводнага стрыжань</p>
<p>Конна з буланым адольваў у гоне за зьверам.</p>
<p>Што ж, прызнаюся: ахвотна ў баку б я застаўся,</p>
<p>Ды адставаць ад сяброў у нас ганьбай лічылі.</p>
<p>Колькі нягод паспытаць давялося мне ў пушчах літоўскіх,</p>
<p>А без хвальбы гавару, быў я і спрытны і лоўкі.</p>
<p>Творчасьць ляснога майстэрства, мой плод недасьпелы,</p>
<p>Ты, чытачу мой, сарві з кроны ягонай нястройнай.</p>
<p>Мэта мая - цябе ўзяць на прыроды улоньне,</p>
<p>Зь ёй пазнаёміць, і з норавам дзікага зьвера.</p>
<p> </p>
<p><b>4</b></p>
<p> </p>
<p>Хай хіжаком не раўня, ўсіх іх наш зубар люцейшы,</p>
<p>Але людзей не кране, як яго не зачэпяць:</p>
<p>Толькі няспынна глядзіць, рух найменшы цікуе,</p>
<p>Пільна на варце стаіць і сябе, і сямейкі.</p>
<p>Створаў сьмялейшых няма ў гушчарох нашых родных.</p>
<p>Бачыш часьценька - пасецца спакойна, а вочы</p>
<p>Сочаць усё, касавурацца ўправа і ўлева.</p>
<p>Ты аж замёр, зьвералоўца, ты шчэз між кустамі,</p>
<p>Дзе там! Ён бачыць! Міргнеш - і прыкмеціць адразу!</p>
<p>Шоргат слабенькі, няўзнак трэсьне сучок пад нагою, -</p>
<p>Вушы свае нашатырыць, уміг страпянецца!</p>
<p>Калі не зазьзяе твой меч і ня бліскае дзіда,</p>
<p>Сьмела мінай у яго на ваччу - не зачэпіць,</p>
<p>Толькі ўтаропіцца тупа й стаіць нярухома,</p>
<p>Вокам праводзіць цябе, аж пакуль не схаваўся.</p>
<p>Розна бывала... Здаралася зь ім сутыкнуцца:</p>
<p>Спыніць хаду, гляне скоса - і болей нічога.</p>
<p>Але як собіць на самку зь цялём напароцца,</p>
<p>Ледзь зварухнешся, ухопіш за зброю з гарачкі, -</p>
<p>Ўвомірг разьярыцца й бор агалосіць рыканьнем,</p>
<p>Знакам шалёнага гневу: як сьмееш трывожыць!</p>
<p>Ды як адбой ты заб'еш і прабуеш уцёкаў,</p>
<p>Выйдзеш зь бяды непамяты, ўздагон ён ня рыне!</p>
<p>Люба сачыць зубранят: скачуць, малечча, дурэюць,</p>
<p>Маці й падлеткаў сваёй жвавай гульнёю лякаюць.</p>
<p>Зубар - ён кемлівы зьвер, хай сабе вось і цяляты:</p>
<p>Зь першага кроку ва ўсім маці яны пераймаюць,</p>
<p>Бегаюць сьледам, заўжды пасьвяцца побач старэйшых,</p>
<p>Скачуць праз выкратні, пні, дробныя рожкі прабуюць,</p>
<p>Як напаткаюць зьвера, згледзяць карча ў бураломе,</p>
<p>І - у гульні й барацьбе - целы з маленства гартуюць.</p>
<p>Бо ж і спачыну, як трэ, хіба ніколі ня знаюць.</p>
<p>Хай волат наш трывалкі, намаганьняў вялікіх</p>
<p>Зьверу каштуе пыніць сваё ймкненьне да руху.</p>
<p>Ўсьцешна глядзець, як ляціць ён у бегу імклівым</p>
<p>Рэдкім узьлесьсем або балацянай сьцяжынай,</p>
<p>Зь месца ірве, як падкінены нечаю прашчай,</p>
<p>І у імгненьне, ўсё цела назад павярнуўшы,</p>
<p>Ловіць нагамі памёт, што яшчэ ў паветры,</p>
<p>Ды зазьбівае яго, каб сьлядоў не пакінуць.</p>
<p>Але нічым не зраўнаць гэтак частыя ў статку</p>
<p>Бойкі быкоў за саміцаў у гульнях бяскроўных.</p>
<p>Сьвята Вэнэры спраўляюць зубры ў лістападзе</p>
<p>Кожнае восені, часта вясельлі трываюць</p>
<p>Тыдзень ці больш. І у часе такой насалоды</p>
<p>Чуецца толькі, як скрозь, заклікальна й пяшчотна</p>
<p>Пушча рыкае, а ў подыху кволым паветра</p>
<p>Лістам трапёткім шасьцяць векавыя дубровы...</p>
<p>Хто гэта бачыў і чуў - будзе сьветчыць напэўна:</p>
<p>Музыка нашых лясоў саладзей, чымся лера,</p>
<p>З поклічам ейным ня ў лік нат грымотныя трубы,</p>
<p>Хорам жа-ж гукаў лясных строга й стройна кіруе</p>
<p>Голас нястрымнай крыві, мне за ўсё наймілейшы!</p>
<p>Як доўга зубар жыве, не скажу, бо ня знаю,</p>
<p>Хто ж вядзе ўлік даўгавечнасьці гэткага зьвера?</p>
<p>Пішуць аднак, быццам недзе, памечаны ў статку</p>
<p>Быў правадыр двухсотгодні, прыкметны із грывы</p>
<p>Чорнай, як ноч, зь сівізною бялявай на чолцы.</p>
<p>Гэткай прыкметаю нібы назвалі ўвесь статак.</p>
<p>Калі паданьні даўнейшыя праўдзяць дакладна,</p>
<p>Вока згубіў у сутычцы ён, быў аднавокі.</p>
<p>Гэта магчыма. Ці ж з правам сумлеўным - бо дужы -</p>
<p>Бой ці адзін пачынае, а спрэчкі прычына</p>
<p>Аж праз гады толькі робіцца яснай, хай шрамаў</p>
<p>Уладалюбы ня могуць пазбыцца да скону...</p>
<p>Я не скажу й колькі год, няпрызнаны, у статку</p>
<p>Зубар той жыў, але ў гэных народных паданьнях</p>
<p>Ёсьць напаміны занадта ўжо доўгага часу:</p>
<p>Выдумкай погалас часта вушам дагаджае.</p>
<p>Я ж тутка права ня маю пісаць, што ня знаю:</p>
<p>Тым, для каго я пішу, да душы толькі праўда.</p>
<p> </p>
<p><b>5</b></p>
<p> </p>
<p>Шлях, мой чытач, быў намечаны загадзя намі.</p>
<p>Шлях у лясы, што хінуцца пад подыхам ветру,</p>
<p>На лугавіны расьцьвілыя, дзе на прывольлі</p>
<p>Мірна пасуцца зьвяры, карыстаючы з права.</p>
<p>Стойбішча дружна бароняць зубры, і старожа</p>
<p>Пільна глядзіць, каб у статку быў добры парадак.</p>
<p>Дужы зь нядужым уладай дзяліцца ня будзе,</p>
<p>Моц бо й дазнаньне - адны могуць даць панаваньне.</p>
<p>Ўсюды, у статку зубровым, загоне, дарозе,</p>
<p>Пэўне ж, адольвае ў бойцы сьмяротнай дужэйшы</p>
<p>І без трывогаў ні ймгненьня ў барох не мінае.</p>
<p>Смыль панаваньня злабу скрозь крывавую родзіць,</p>
<p>Кожны таму паядынак, а кончыцца сьмерцяй.</p>
<p>Той, хто слабога пабіў, дастае ўзнагароду,</p>
<p>Ну, а пабіты, калі не сканаў, невясёлы</p>
<p>Разам із жонкай са статку ідуць у выгнаньне.</p>
<p>Зубар, што статак пакінуў, адгэтуль баіцца</p>
<p>Нават рагаціны, ў статку ж заўжды быў спакойны.</p>
<p>Часам ня грэбуюць статкі й самотнікам-зубрам,</p>
<p>Гэткіх прыймаюць чароды блізу без замінкі.</p>
<p>Калі ж у бойцы лясной памірае сужонак,</p>
<p>Вернасьць сяброў нечаканая сьмерць парушае:</p>
<p>Ўдоваў выгнаных узноўкі у статак прыймаюць.</p>
<p>Княжы наказ, што бароніць і маці, і нашчадзь,</p>
<p>Множыць тым самым багацьце ды скарбы краіны.</p>
<p> </p>
<p><b>6</b></p>
<p> </p>
<p>Знае народ, што лясы нашы - скарб неацэнны,</p>
<p>Ён не зьмяняе яго нат на золата. Морам</p>
<p>Чэргі чужых караблёў па яго да нас цягнуць,</p>
<p>Дзівы вязуць нам багатых заморскіх тавараў.</p>
<p>Шчодрая вільгаць з прыродных у лесе жаролаў</p>
<p>Цёплым дажджом палівае ўраджайныя нівы,</p>
<p>Рэкі у сьвет спрытна лес наш сплаўляюць плытамі,</p>
<p>Што, як масты, заляглі паміж землямі княства.</p>
<p>Глебы багатыя працы цяжкое ня просяць,</p>
<p>Толькі ў жніво скрозь пярэсьцяцца жнеямі нівы, -</p>
<p>Статкі ў суценьню узьлесьсяў пасуцца на волі,</p>
<p>А у лугох - табуны скакуноў хутканогіх.</p>
<p>Дар нашых ніваў, лясоў прадаем мы за мора</p>
<p>Іншым краём і, няхай мы раўня па багацьці,</p>
<p>Цэнім заморскае менш, чымся родныя пушчы.</p>
<p>Княства Вялікае нашае - край дабрадзейны,</p>
<p>Больш, чым красу ў сваім моры зялёным хавае.</p>
<p>Ён - і складніца жывіцы й смалы карабельнай,</p>
<p>Скуркаў куніцы, і мёду, і воску й дзічыны.</p>
<p>Так што чужынцы-купцы трасянуць калітою</p>
<p>Могуць цяжкой, не скупіцца на торжышчах нашых.</p>
<p>Знойдуць усё: і сасну карабельную й дубу</p>
<p>Стырты й драніцу на дахі чужым багацеям</p>
<p>Тамка, дзе лесу няма. Нашы пушчы на дзіва</p>
<p>Борзда растуць. Не знайсьці гэткіх волатаў-соснаў</p>
<p>Пэўне нідзе. Шчодра нас надарыла прырода!</p>
<p>Водараць пахамі краскаў лясныя узьлесьсі -</p>
<p>Месца ўлюбёнае вёскаў на гульні ды йгрышчы,</p>
<p>Бортнікі нашыя дзюплі дзяўбуць у камлішчах</p>
<p>Дрэваў старых і ўжо маюць вульлі неўзабаве.</p>
<p>Вёснамі - птушкі лясной не палічыш у пушчы,</p>
<p>Б'юць яе стрэламі ў нас, а часамі й мушкетам</p>
<p>Тых пявуноў, аб якіх яшчэ Пліні нам піша,</p>
<p>Ў пушчы бязь ліку. У нас тут іх клічуць глушцамі.</p>
<p>Птушка важкая, вагою гуся перавысіць,</p>
<p>Пах асаблівы глушцоваму мясу ўласьцівы.</p>
<p>Большай уцехі нямаш, чымся бачыць, як певень,</p>
<p>Трапна падбіты, падскочыць... і падае долу!</p>
<p>Зь цягі нясе паляўнічы дзьве нібы здабычы:</p>
<p>Страву для цела, адлі і спажыву для духу.</p>
<p>Дзе ні паткнешся - майструюць ці сеткі, ці пасткі:</p>
<p>Гэтай ня зловіш - у гэную трапіць дзічына.</p>
<p>Лесу закон скрозь адзін для здабытчыка-лоўцы!</p>
<p>Гэткім прырода наш край надарыла багацьцем,</p>
<p>Што лішкі тутка даюць нам свабоду здабычы:</p>
<p>Ёсьць у ашчадных удосьць і птушыны і зьвера,</p>
<p>Процьма марнуецца. Бачыў я сам нерастоўі</p>
<p>Поўныя дохлае рыбы, што сетку мінула.</p>
<p>Горш із даглядам: дзічэюць сады год па годзе,</p>
<p>Збожжа ня родзіць на нівах, нязжатых улетку...</p>
<p>Наша айчына - краіна загадкаў і дзіваў!</p>
<p>Можа так Бог загадаў, каб усё было вольна,</p>
<p>Мо з чараўнічае моцы расьце ўсё, каб зьгінуць?</p>
<p>Часта з трывогаю думаеш: чым растлумачыць</p>
<p>Сілу, што свомая зёлам паўночным ды словам,</p>
<p>Песьняў уплывам магутным? І часам здаецца</p>
<p>Гэта ўсё казкаю мне чараўніцы Мэдэі...</p>
<p>Словы мае найшчырэйшая праўда. Я знаю,</p>
<p>Жорстка карае Хрыстовая вера паганых,</p>
<p>Тайна зьвязаных із моцамі зла чарадзеяў.</p>
<p>Як іх даюць, з памагатымі, на катаваньне!</p>
<p>Хопіць таго, каб пайшлі пагалоскі ў народзе:</p>
<p>«Ён, бач, вядзьмяр і ціхцом із нячыстым вядзецца!»</p>
<p>Схопяць у міг бедалагу, павяжуць і рукі, і ногі</p>
<p>Й кінуць з высокага берагу ў вір галавою!</p>
<p>Бачаць, што топіцца, - што ж, вінавайца - бязьвінны,</p>
<p>А як ня топіцца, лічаць, што вінны напэўна!</p>
<p>Гэткія кары ці раз назіраў я: ў прадоньні</p>
<p>Б'ецца ахвяра зьвязаная з хваляй, прабуе</p>
<p>Рынуць у вір з галавою, а натаўпы прагна</p>
<p>Ходаньне гэтае сочаць, клянуць, гарлапаняць!</p>
<p>Бачачы гэткае, я камянеў ад уразы</p>
<p>Мрсьцілася, быццам вада - не вада, як заўсёды.</p>
<p>Суне вось хваля, здаецца - канцы... праглынула...</p>
<p>Не, не кранула, ўцякае... жыве йшчэ ахвяра!</p>
<p>Справядлівейшы агонь: і чарадзея, і ведзьму</p>
<p>Ён пажарэ ўсё адно, як агідных зладзеяў...</p>
<p>Мо што да словаў маіх вы займелі сумлевы?</p>
<p>Верце! Ў Літве адбываецца гэткае яўна.</p>
<p>Я толькі праўды трымаюся, хай, як вядома,</p>
<p>Нат у звычайныя выдумкі, бабскія казкі,</p>
<p>Верыць гатовыя часта й разумныя людзі.</p>
<p>Кіньма жа-ж казкамі трызьніць, спрабуем цяжару</p>
<p>Трошкі лягчэйшага: знойдзем бароў насалоду.</p>
<p>Шчодра табе, чалавеча, адкрыла прырода</p>
<p>Сьвету прывабнасьць, а дзе ж твая будзе падзяка?</p>
<p>Першапачатная гожасьць і траваў і дрэваў,</p>
<p>Статкі лясной зьвярыны, баравая дзічына, -</p>
<p>Ўсё захапляе а цешыць мужоў добрародных,</p>
<p>Пасьля паходаў прыбылых увосені ў пушчу</p>
<p>Папаляваць, адпачыць ад вайсковых цяжараў.</p>
<p>Праца й спачын тут - найлепшая страва для духа,</p>
<p>Цела гартуе яна і старэчую немач</p>
<p>Аж на даўгія гады адганяе і гэтым</p>
<p>Спраўнасьць захоўвае й век падаўжае сьмяротным.</p>
<p>Гэта дазнаньнем пацьверджана: сунецца старасьць,</p>
<p>Цела ж здаровае, слых няпрыглушаны, вуха</p>
<p>Ловіць найменшыя шэляхі, добрае й вока</p>
<p>Мэту бясьхібна здалёку ужо прыкмячае.</p>
<p>Практыкай лепшай для вока ці лекам для вуха</p>
<p>Ловы лічу я ізь іхнай няспыннай старожай.</p>
<p>Вуха і зрок - памагатыя нам у прыгодзе,</p>
<p>Калі, прыкмеціўшы лоўчага, зубар злаўчыцца,</p>
<p>Каб вас адолець, ня спрытам, дык моцай сваёю.</p>
<p>Ён, што з прыроды напорысты, кемлівы, грозны,</p>
<p>Ўзагрудкі пойдзе й нічога ўжо вас не ўратуе...</p>
<p>Зжыўшыся зь лесам, дасьветчыўшы сам усё гэта,</p>
<p>Я ўваскрашаю так вобраз праўдзівы, і знаю,</p>
<p>Што для каго - гэта праўда, а хто ня дасьць веры.</p>
<p>Хай будзе й гэтак... Я песьню на суд справядлівы</p>
<p>Гэтта стаўляю. Няхай яе згодна із правам</p>
<p>Тыя асудзяць, што працаю сталай у Музы</p>
<p>Ўменьне займеў лепш цаніць і пісаць, чымся тутка</p>
<p>Сам я, і ў часе кароткім, і сьпехам, накідаў.</p>
<p> </p>
<p><b>7</b></p>
<p> </p>
<p>Вецер падзьмуў і залівісты брэх у гушчарах</p>
<p>Чутны мацней. Колькі шчырае жарсьці ў нас будзяць</p>
<p>Водгукі ловаў! Як сэрца трапеча, пачуўшы</p>
<p>Шум у вяршалінах дрэваў! Плыве ён, як хваля,</p>
<p>Раз - ападае, раз - зноўкі узносіць у неба.</p>
<p>Злое рыканьне чуваць, нечы віск... Што за ліха?</p>
<p>Гэта ўзьнялі мядзьведзя у бярлозе, ці хтосьці</p>
<p>Раніў стралой вяпрука... Не пабачыў - ня скажаш,</p>
<p>Як атрыманыя раны й магутнага зубра</p>
<p>Могуць разьюшыць, і зьвер, вар'яцеючы, глуха</p>
<p>Ровам гушчары ўстрасае, разьзявіўшы ляпу.</p>
<p>Гнеў у вар'ята яго абярнуў, ён - жахлівы!</p>
<p>Зрок, спадылба, злосна кідае іскры наўкола!</p>
<p>Аж камянееш з жуды, калі горлам прадонным</p>
<p>Хрыпла рыкаючы, гойсае ён паміж дрэваў,</p>
<p>Хочачы растрыбушыць вас - страшэнная зьява!</p>
<p>Варта яму аказацца - й турботаў бязь ліку</p>
<p>Ўраз у цябе: і трывога, і жуда, і наважнасьць!</p>
<p>Ці ж апануеш ты ўсё гэта ў буры пачуцьцяў,</p>
<p>Ці зразумее цябе, хто іх сам не дасьветчыў!</p>
<p>Праца нялёгкая ў нас, ды ці хто параўнае</p>
<p>Нашыя клопаты з важкай бядою айчыны?</p>
<p>Як тутка лекі знайсьці, яе немачы сходаць?</p>
<p>Думкі, адлі, павяртаюць да ўдачаў лавецкіх,</p>
<p>Больш бо здароўя для цела у іх, чымся ў леках.</p>
<p>Кожны сьпяшаецца справамі ловаў заняцца,</p>
<p>Сьцегны свае натаміць нясупыннай хадою.</p>
<p>Як жа-ж у змрочных барох гэткай працы цурацца,</p>
<p>Злую нуду ня гнаць прочкі здаровай разьмінкай?</p>
<p>Выкпіўшы ўсіх эскуляпаў, лавец гэтым самым</p>
<p>Чуе сябе юнаком, дай, нарэшце, мікстуры</p>
<p>Сродак у нас не адзіны, аж чэрава пухне</p>
<p>Й вусьцішна нават, што лопне ад зельля зьнячэўку!</p>
<p>Сівер паўночны - драбніца для моцнага духам,</p>
<p>Лоўца зацяты дасьць рады й турбоце й нягодам.</p>
<p>Непераборлівы, нат і бяз ласых прысмакаў</p>
<p>Ён і здаровы й пад'еўшы, аж думаеш часам</p>
<p>Ці не аддаць перавагі жыцьцю зьвералоўцы?</p>
<p>Часу нястача пыніць мне гэтта развагі,</p>
<p>Ўсёткі апіс паляваньня на грознага зьвера</p>
<p>Я папярэджу паданьнем народу паўночнага краю:</p>
<p>Зубар - змагар, браць яго трэба ўзагрудкі, сілай,</p>
<p>Не ашуканствам: стралою здалёк, ці мушкетам.</p>
<p>Вераць спрадвек бо ў народзе: ён пушчу пакіне,</p>
<p>Калі ў сутычцы ўжываеш ня моц ты, а хітрасьць.</p>
<p>Пэўне паданьням старым хай якога народу</p>
<p>Свомае ўсё растлумачваць таёмнаю сілай,</p>
<p>Праўды ж у казках няшмат, я лічу, бо каб нават</p>
<p>Гэткае штосьці й было - гэта выпадак толькі.</p>
<p>Я, адкідаючы домыслы, тое пяру давяраю,</p>
<p>Што давялося самому дасьветчыць ці бачыць.</p>
<p>Мне ці ж баяцца казаць аб трафеях Дыяны</p>
<p>Або аднэй із паплечніцаў ловаў багіні!</p>
<p>Мо прыгадаць тутка трэба і лук Апалёна,</p>
<p>Стрэлы у цёплай крыві пранізанага зьвера!</p>
<p>Ўсе усхваляюць Юпітара або Юнону,</p>
<p>Я ж паважаю Ісуса і Госпада Бога,</p>
<p>Сэнсу ня бачу у блытаньні праўды із басьняй.</p>
<p>Мець я хацеў бы дазвол, хай сабе і ў скароце,</p>
<p>Праўду ўсім тым расказаць, хто высочвае дзівы</p>
<p>Ды старадаўных памылкаў ману паўтарае.</p>
<p>Праўда - ўнутры. Пэўне плоцкі наш біскуп Эразмус</p>
<p>Тых не пахваліць, хто Госпада Бога зьніжае.</p>
<p>Ён толькі тое у хорам сьвяты дапушчае,</p>
<p>Што і прыстойна, і ў згодзе із станам сьвятарскім.</p>
<p>Я, служка верны ягоны, вось тутка й прабую</p>
<p>Словы ўжываць, што майму Спадару да спадобы.</p>
<p>Гэта прычына, чаму ў маю песьню трапляе</p>
<p>Штосьці з рэлігіі нашай. Вы ў ёй не шукайце</p>
<p>Ні асалодаў жыцьцёвых, ані весялосьці -</p>
<p>Лёд і сьнягі закавалі крыніцу натхненьня,</p>
<p>Краскаў нямашка на гэткім няўробленым полі.</p>
<p> </p>
<p><b>8</b></p>
<p> </p>
<p>Ўлетку ў сутычках усобіцаў собскіх па шыю,</p>
<p>Нашыя ратнікі маюць узімку спачынак</p>
<p>І ўзнагароду: зьвярыныя ловы у пушчы.</p>
<p>Ці не ў Літвы пераняў Марс стары ейны звычай</p>
<p>Нат спачываючы, меч гартаваць на марозе?</p>
<p>Войны й сутычкі! Яны у мяне выклікаюць</p>
<p>Гнеў і пакуты. Адны, год па годзе, сам-на-сам,</p>
<p>Йдзем ваяваць мы за ўсіх, за сьвятое братэрства.</p>
<p>Вораг наш край аблажыў, каб ушчэнт, із карэньнем</p>
<p>Зьнішчыць і нас, і Хрыстовае Ймя у краіне.</p>
<p>Злодзей-чужак уварваўся у нашыя межы,</p>
<p>Весьціць нахабна, што йдзе ён ня дзеля здабычы,</p>
<p>З Божым іменьнем адно і ад Божага йменьня</p>
<p>Топіць людзей у крыві ды выпальвае сёлы...</p>
<p>Там, дзе Арда пабыла - скрозь адны папялішчы,</p>
<p>Ды груганьнё і сабакі зьдзічэлыя. Лепей</p>
<p>Тутка ж сканаць, чымся жыць пад пятой пераможцы</p>
<p>Доляй нявольніка, век пад ярмом і ў пакутах...</p>
<p>Караю Божаю нехрысьцяў нам не спалохаць:</p>
<p>Вера й парадкі чужыя у іх у пагардзе.</p>
<p>Пынячы горды грудзіма сваймі, як заставай,</p>
<p>Мы падупалі, мячы нашы целы пасеклі,</p>
<p>Кроў наша льлецца ракой, пераймаючы поступ</p>
<p>Зграяў варожых, тым часам - шчыты нашы ў шчэрбах</p>
<p>Скрозь ад няшчадных удараў, бо ворага зброя</p>
<p>Над галавою ня нашай адно, і ахвяры</p>
<p>Нашы па тое адно, каб сябрам даць нагоду</p>
<p>Сілы сабраць ды ўлучыцца у бой із Ардою.</p>
<p>Нашых суседзяў бяда шчэ як сьлед не кранула,</p>
<p>Певень чырвоны іх стрэхаў стральчастых ня кратаў,</p>
<p>Іхнія дні ціхамірна мінаюць і сяньня,</p>
<p>Толькі таму, што наш край палымнее ў пажарах.</p>
<p>Ім - памагчы б нам, яны ж выступаюць у згодзе</p>
<p>Шчыльнай з чужынцам у словах і чынах, мяркуюць</p>
<p>Вомірг на нашым загіне узьняцца, пыхліўцы!</p>
<p>Можа шалёныя ўсётакі ўсім, што тут гінуць</p>
<p>Некалі лекі й прапішуць, ды будзе запозна!</p>
<p>Мае хто вочы - пабачыць, а вушы - пачуе:</p>
<p>Недзе грыміць, пяруны ды маланкі ўжо блізка!</p>
<p>Прага захопаў, міні варагоў стараною,</p>
<p>Сьмягнуць калі ж, хай міжсобку грызуцца зацята!</p>
<p>Хай скрозь насякне зямля іхнай чорнай крывёю -</p>
<p>Нашы сьнягі напіліся ўжо нашай чырвонай!</p>
<p>Смага падбояў для іх жа самых нарыхтуе</p>
<p>Путы грымлівыя й ім і нашчадкам навечна!</p>
<p>Што наканована - будзе! Гаспод непадкупны:</p>
<p>Прыйдзе і помста і кара на ўсякую погань.</p>
<p>Час ахінуцца, ачуцца! Няхай яшчэ зводдаль</p>
<p>Бура грыміць, але чорная, грозная хмара</p>
<p>Борзда імкне... І нашэсьце - падобнае сьмерці.</p>
<p>Розумам жах небясьпекі, як сам не пабачыў,</p>
<p>Сьцяміць няможна, ды заўтрашні дзень пад пагрозай...</p>
<p>Ты ж, наш суседзе, адкажаш, калі твае месты</p>
<p>Й сёлы пачнуць разьлягацца і плачам і стогнам,</p>
<p>Каяцца будзеш: дзе ж нашыя моц і адвага</p>
<p>Гэтта былі? Як маглі мы сваёю ахвотай</p>
<p>Шлях адчыніць пагарджаным усімі паганцам?</p>
<p>Ім, што палон і нялюдзкую долю рыхтуюць</p>
<p>Нам, і суседзям, і нават далёкім народам!</p>
<p>Як жа-ж маглі мы наклікаць навалу, якое</p>
<p>Хопіць і дзецям, і ўнукам і праўнукам нашым!</p>
<p> </p>
<p><b>9</b></p>
<p> </p>
<p>Што ж распачаць, наракаць нам? Усё разумеем...</p>
<p>Ціха у пушчы. Няхай жа-ж пачуецца зноўку</p>
<p>Гусаўца голас аб нашых вялізных жывёлах!</p>
<p>Як меркавалася, пойдзем у нетры лясныя,</p>
<p>Там, згодна правілаў нашых адвечных лавецкіх,</p>
<p>Складзена сьценка із сьцятых таўшчэзазных дрэваў,</p>
<p>Што углыбкі адыходзіць на дзесяць-пятнаццаць</p>
<p>Міляў італьскіх, із мноствам драбнейшых адсекаў.</p>
<p>Тых, што ў сярэдзіну трапяць, сьцяна абкружае,</p>
<p>І безупынна старожа глядзіць, каб праходы</p>
<p>Былі зачынены й зьвер з агарожы ня выйшаў.</p>
<p>Лёгка увойдзеш, а выйсьці - ня выйдзеш: пілнуюць.</p>
<p>Зьвер патрапляе ў загон безь вялікіх турботаў,</p>
<p>Нат не прыкмеціць, што выхады ўраз завалілі</p>
<p>Моцнай завалай. На пасьбішчы, быццам, спакойна,</p>
<p>Мы ж, паляўнічыя, зьвера з загону цікуем.</p>
<p>Ён ужо ў пастцы, і мы паляваць пачынаем.</p>
<p>Страх - нам нішто, хай навокала скрозь небясьпека:</p>
<p>Сябра дзесь побач, а прыйдзе бяда - і нямашка.</p>
<p>Верны слуга спадару у сутычцы - ня помач,</p>
<p>Клічу ў сумятні ні бацька, ні сын не пачуюць!</p>
<p>Собскую справу сваймі ты бароніш рукамі,</p>
<p>Кон свой трымаеш у іх жа, а выпусьціш - зьгінеш.</p>
<p>Важыш жыцьцё бо, а сьхібіш - пра літасьць забудзься...</p>
<p>Існасьць загаду ўсім ясная - наступ наперад,</p>
<p>Перамагчы ж, па магчымасьці, трэба бяскроўна.</p>
<p>Выручыць конь хутканогі, адскочыць ад сьмерці,</p>
<p>Толькі у гэтым ратунак і ў гэтым надзея!</p>
<p>З намі наш князь, ён кідаецца ў гушчу змаганьня:</p>
<p>Хто ж бы даў послух нясьмелым, пайшоў з баязьліўцам!</p>
<p>Як перад боем з татарамі зброя асілка</p>
<p>Мужнасьць у воях распальвае - знак перамогі, -</p>
<p>Так і на ловах літоўскіх адвага старэйшых</p>
<p>Іхнай удачы у ходаньні й славе ня шкодзіць.</p>
<p>Чую: няўзнак зноў пяро маё з простай дарогі</p>
<p>Гэтта зыйшло, каб табе, войча наш Жыгімонце,</p>
<p>Славу аддаць, прыгадаць дасягненьні у справах</p>
<p>Важных у хаце й важнейшых мо йшчэ паза хатай.</p>
<p>Гэта ня проста, мне ў гэтым ніхто не паможа,</p>
<p>Тут бо, за межамі пушчаў, маўчыць твая слава,</p>
<p>Тутка нялёгка цябе ўсхваляваць, дык дазволю</p>
<p>Ўсё ж прыгадаць твае ходаньні з ворагам хай бы...</p>
<p>Нам бы - ціхога жыцьця, ну, а словаў ніхто не шкадуе.</p>
<p> </p>
<p><b>10</b></p>
<p> </p>
<p>Вось ён стаіць у гушчары, варожыць, што будзе!</p>
<p>Долі чакае... Яго й апяем мы у песьні.</p>
<p>Часта у вершы апісваюць цэлыя статкі,</p>
<p>Мы ж на адным ім увагу із вамі запынім,</p>
<p>Сілаў ня стане сказаць аб усіх бо, ні часу!</p>
<p>Збаю, але аб адным, што бяды не пачуўшы,</p>
<p>Ў пастцы, ў мяне на ваччу, апынуўся зьнячэўку:</p>
<p>Выхад старожа замкнула і рынулі стрэлы.</p>
<p>Імі увомірг апераны, ён ірвануўся</p>
<p>Й трапіў на дзіды, што лоўцы сыпнулі з засады,</p>
<p>Шыю, бакі пранізалі. Напасьнікаў зрокам</p>
<p>Палячы, волат зароў, разьдзімаючы храпы,</p>
<p>І як віхор закруціўся, падскочыў, паймчаўся.</p>
<p>Коньнікі зь гіканьнем мкнуць наўздагон, пераймаюць,</p>
<p>Тупат да зораў шугае, а зубар, як бура</p>
<p>Йрве праз паляну, наперадзе - сьценка, з разгону</p>
<p>Хоча яе пераскочыць, на жаль, завысока!</p>
<p>Стаў, як укопаны... Як ратавацца? А ў цела</p>
<p>Зноўку убілася з сыканьнем нечая дзіда.</p>
<p>Лютасьць кіпіць, палымнее пагляд і бруіцца</p>
<p>Зыркая кроў із глыбокай гарачае раны...</p>
<p>Дзе ж варагі: ён шукае, гатовы змагацца,</p>
<p>Зьмяць іх, раструшыць, і першыя ўдары кіруе</p>
<p>Ў зграю сабак стогалосых, дзярэ, раськідае,</p>
<p>Потым - імкне на людзей із жахлівым рыканьнем.</p>
<p>Людзі - у россып, насьлепа кіруючы коні.</p>
<p>Хрыпам, рыканьнем, галёканьнем поўніцца пушча!</p>
<p>Лоўцам скакаць напрасткі няма сэнсу й надзеі,</p>
<p>Можна адно ратавацца, адскочыўшы набак:</p>
<p>Гнеў і разьбег паўз лаўцоў яго мо перакіне,</p>
<p>Велічы ж гэткай нялёгка зьвярнуцца у бегу!</p>
<p>Конны ланцуг замыкаецца. Зьвер мітусіцца:</p>
<p>Цяжка разгон паўстрымаць, пачынаючы наступ.</p>
<p>Целам важкім налятае ён бурна, падскокам,</p>
<p>Бачыш - угрэўся, сапе, а калматая грыва</p>
<p>Б'ецца на ветры, і ўвесь ён - нястрымнае ймкненьне!</p>
<p>Доўга яшчэ зьвер із ровам бушуе ў загоне,</p>
<p>Сочыць, на кім бы памсьціцца, гарачку спатоліць,</p>
<p>Зрок яго люты спаліць вокал мог бы ўсё чыста</p>
<p>Й прыкладам гэтта праўдзівым пацьверджу я зараз:</p>
<p>Нехта з мушкетам, вядома, ня простага роду,</p>
<p>Стрэліць дазволіў сабе ў зьвярыну, - і пацэліў.</p>
<p>Гольлем схаваны, бач, песьціў дурніца надзею</p>
<p>Выцалець неяк і толькі сачыў із трывогай</p>
<p>Скуль спадзявацца нападу... Зайгралі сабакі:</p>
<p>Блізка напасьнік! Аж, ломячы з трэскам ламачча,</p>
<p>Сьнег раськідаючы, ў хмарах бялявае пары</p>
<p>Зьвер аказаўся зьнянацку, абкружаны зграяй,</p>
<p>І затрымаўся, сабаку адкінуў ды зрокам</p>
<p>Поўным шалёнай злабы утаропіўся ў хвойнік, дзе ў жаху</p>
<p>Бедны стралец здрыгануўся: няйначай, прыкмеціў!</p>
<p>Хай ад яго быў наш зубар даволі далёка,</p>
<p>Страх чалавека уразіў: бядак із мушкетам</p>
<p>Так, як стаяў, і сканаў з аднаго перапуду!</p>
<p>Дзіву даваліся людзі з канцоў баязьліўцы,</p>
<p>Труп небаракі застыглы знайшоўшы назаўтра.</p>
<p>Чулі яны, што забіць можа зрок Базыліска,</p>
<p>Ды вось памёр жа-ж бяздольны, някранены зьверам</p>
<p>Гэты юнак, баязьлівага нораву й сэрца!</p>
<p>Сам я быў сьветкам здарэньня, яшчэ не забыўся</p>
<p>Нават напісу, што нехта зрабіў на магіле:</p>
<p>«Тут пахаваны Лаўрук, што забіты ня зубрам, -</p>
<p>Выглядам толькі ягоным. Ці ж лёс вінаваціць?»</p>
<p> </p>
<p><b>11</b></p>
<p> </p>
<p>Бачыў я шмат, ды найбольш мяне ўсё ж уражалі</p>
<p>Зьвера падскокі - о, гэтая лютасьць дзікая!</p>
<p>А як ня можа знайсьці, што б скрышыць ці разьдзерці,</p>
<p>Храпы свае разьдзімаючы, ловіць паветра,</p>
<p>Нюхам сваім найтанчэйшым уцягвае пахі!</p>
<p>Ўсё, што жывое, ці мае адзнакі жывога,</p>
<p>Топча, прабуе на рогі узьняць, пакалечыць,</p>
<p>Вінных шукае, хто важыўся раніць асілка.</p>
<p>Скокі ў два-тры дастае неклямягу-ахвяру,</p>
<p>Дзікім рыўком падкідае ўгару, прабівае,</p>
<p>А недабітага, хай гэта конь або коньнік,</p>
<p>Зноўкі на рогі бярэ ды камечыць няшчадна,</p>
<p>Ажно пакуль небараку ушчэнт не раздушыць.</p>
<p>Кроў застывае, як гэткую бачыш расправу:</p>
<p>Стаў конь дыбка, ашалелы, з распораным брухам,</p>
<p>Коньнік завіс у страменьні, крывёю заліты, -</p>
<p>Вось наляцеў, абярнуў абаіх і спад насту</p>
<p>Зь мешанкі кроў адно льлецца цурком неўзабаве.</p>
<p>Як на мярлог медзьвядзя, на дзіка ён найрвецца,</p>
<p>Ўвомірг пайрве, аж шмацьцё разьляціцца па дрэвах!</p>
<p>Часам трапляліся нам і казлы у гушчарах -</p>
<p>Лютага зубра ахвяры на сьцежцы вузенькай.</p>
<p>Тыя, хто бачыў ягоную сілу, мне сьветкі:</p>
<p>Хай ён з разгону з аленьнем зударыцца часам, -</p>
<p>Скрозь адаб'е ўсё нутро - і вантробы, і сэрца</p>
<p>Параськідае вакол па лапчастых ялінах.</p>
<p>Цяжка ўявіць, не пабачыўшы, гэткую зьяву:</p>
<p>Птушкі драпежныя ймкнуць на баёвішча з граем,</p>
<p>Дзёрзка дзяруць на шматкі яшчэ цёплыя часткі</p>
<p>Цела павіслай дзесь высака ў гольлі ахвяры...</p>
<p>Неверагодна, а бачыў: конь, зьліты крывёю,</p>
<p>Б'ецца, канаючы, коньнік жа ўдоль галавою</p>
<p>Недзе вісіць угары... А бывала й такое:</p>
<p>Ўзьняў ён на рогі каня, але гэтак, што коньнік</p>
<p>Проста зь сядла шугануў на сасну, цалюсенькі!</p>
<p>Прыкладаў стане, ці мала іх ведае пушча,</p>
<p>Лішнія ж словы зьніжаюць давер да расказу.</p>
<p>Той, хто зубровую лютасьць ня бачыў, няздольны</p>
<p>Сьветчаньням верыць, як прэ ён, раве, ашалелы,</p>
<p>Быццам бурлівая хваля ў часы навальніцы,</p>
<p>Як ад грымотнага рыку страсаецца пушча,</p>
<p>Аж пад нагамі зямля і ўздыхае, і стогне!</p>
<p>Але хай сьцяміць, што помстаю гнеў не спатоліць, -</p>
<p>Будзе храпсьці перарывіста, голаў пахіліць,</p>
<p>І па рагох кроплі сьвежай крыві забруяцца</p>
<p>Проста ў гурбы... Ня знаю, ці знойдуцца словы,</p>
<p>Каб апісаць нам належна жахлівую бойку.</p>
<p>Ён, быццам ветру зудары, і дужы, і спрытны,</p>
<p>Ўвомірг зьмяняецца ў сьмерч, гураган, і, вядома,</p>
<p>Скон будзе долей таго, каго бура засьпее.</p>
<p>Сьнег палымнее й дыміцца на месцы забойства,</p>
<p>А на кустох ды на дрэў сукох чырванеюць</p>
<p>Рэшткі ахвяры й зусюль крывяжэрныя птушкі</p>
<p>Плоймай лятуць за сваім дабрадзеем рагатым.</p>
<p>Ён жа-ж, што кінуў быў, зноў падыходзіць,</p>
<p>Ўспора рагамі яе, пераверне, зноў кіне...</p>
<p>Скончыў, забіў, але ўсёткі у смак не памсьціўся:</p>
<p>Цела ў шматох, растаптаныя косьці, ды злосна</p>
<p>Гэтую мешанку пора ды трэ ён рагамі,</p>
<p>Коньнікі ж зьвера прабуюць узноўкі разьярыць</p>
<p>І ў вабцугі ўзяць: галёкаюць, дзідамі колюць...</p>
<p>Гэта бядой пагражае ці рэдчас, хай кажны</p>
<p>Й спрытны, бо кон падвядзе - і загіне</p>
<p>Нат найспрытнейшы. Найлепш у сядле раўніною</p>
<p>Гнацца з ганьнёю за зьверам, ды іншая справа</p>
<p>Пушчаю ймкнуць, дзе ўсё можа прытрапіцца часам:</p>
<p>Там і калоды гнілыя і выкратні й ямы,</p>
<p>Норы барсучыя, пні, прыхаваныя сьнегам,</p>
<p>Коўзкая лужына - бачыш, і конь спатыкнуўся,</p>
<p>Гольле зламанае, лапы даўгія хваінаў, -</p>
<p>Ўсё гэта пасткі, з каня бо зьляціш, і загінеш:</p>
<p>Зубр не змарудзіць, імгненьне - пайрве на часьціны</p>
<p>Цела бяздушнае й высака ў гольле закіне.</p>
<p>Цудам адважны ж ад зьвера ўхінецца, адскочыць.</p>
<p>Той налятае узноўкі, ажно і заколе.</p>
<p>Каб апісаць мог я тутка, адкінуўшы дробязь,</p>
<p>Толькі важнейшыя рысы лясное пачвары,</p>
<p>Хто яго ведае, стала б мне словаў ды часу</p>
<p>І як даўгая была б мая гэтта паэма!</p>
<p>Судзячы ўсё апісанае, гэтыя ловы</p>
<p>Зь лікам вялізным забітых былі б мо шаленствам,</p>
<p>Змыць што ня лёгка было б пачынальніку й славай,</p>
<p>Толькі ж усё гэта мела карэнь у княжэньне</p>
<p>Вітаўта, князя вялікай Літоўскай дзяржавы.</p>
<p>Тымі гадамі, калі моц слабела айчыны,</p>
<p>Трэ было ўздыму, вось князь наш бязьмежныя пушчы</p>
<p>Ў стан баявы й абярнуў, дзе б нарошчваць сілы.</p>
<p>Часам спакойным, прадбачачы прышлыя войны,</p>
<p>Вояў сваіх рыхтаваў ён на ловах зьвярыных,</p>
<p>Чым прымушаў забываць пра нястачы й нягоды!</p>
<p>Ён - міратворца й баёў заразом пачынальнік,</p>
<p>Будучы князем, сваёю аголенай зброяй</p>
<p>Ставіў запын варагом і блізкім і далёкім.</p>
<p>Нават татарын, схіліўшыся ніцма, слухмяна</p>
<p>Лук свой зламаны яму аддаваў, зразумеўшы,</p>
<p>Што, хай зьбіраў ён калым на прасторах літоўскіх,</p>
<p>Сам жа-ж агіднай літоўскай здабычай рабіўся.</p>
<p>З тымі лічыўся князь толькі, каго, ўпадабаўшы,</p>
<p>Сам выбіраў, нат Ардой кіраваў, захацеўшы.</p>
<p>Князю і ўсходні сусед слаў лісты з прапановаю згоды,</p>
<p>Хай і з багацьця ды моцы Маскоўскія знаныя землі.</p>
<p>Турак, і той, прысылаў яму часта гасьцінцы</p>
<p>З думкай таёмнай яго задабрыць, ну і помсты</p>
<p>Князя літоўскага неяк ня выклікаць часам, -</p>
<p>Трох, што трымалі ўвесь сьвет у трымценьні ды жаху,</p>
<p>Прад Ліцьвіном пахіляліся моўчкі з пакорай.</p>
<p> </p>
<p><b>12</b></p>
<p> </p>
<p>Слаўнае гэта прызнаньне ня вырасла ў пушчы:</p>
<p>Шырыўся пошчак аб ім і усьцяж і усюдых,</p>
<p>Станам ваяцкім было тады кожнае поле,</p>
<p>Дні супакою - спачынкам між войнаў кароткім.</p>
<p>Конскія ў коле сусьцігі, стральба на дакладнасьць,</p>
<p>Скрозь, дзе ні глянеш - спаборніцтвы, лукаў трымценьне:</p>
<p>Моцы адзнака, і пэўнай рукі, і адвагі.</p>
<p>Лучнік, спакойна пацэліўшы ў клін жураўліны,</p>
<p>Правадыра у крыло патрапляў, не даткнуўшы</p>
<p>Цела птушынага. Ў небе, на дрэве, у хвалях -</p>
<p>Птушка - найлепшая мэта для стрэлаў, і білі</p>
<p>Ў пушчах яе, балатох, а тады ў падарунак</p>
<p>Князю давалі, ад сэрца, не для ўзнагароды.</p>
<p>Ў ловах нястомных жыцьцё - людзі мелі за гонар.</p>
<p>Зь першай парошай чароды лавецкія князя</p>
<p>Зьвера сьціскалі у пушчы і, поўнячы нетры</p>
<p>Гоманам, крыкамі, гналі пад стрэлы ды дзіды.</p>
<p>Спрытна высочваць зьвяра у мярлогу лічылі</p>
<p>Справай штодзённай, а вырыне з логава, густа</p>
<p>Стрэламі ўкрыты ды рыне на сьмелага з рыкам,</p>
<p>Лоўкім ударам падняць яго трэба й асядзе.</p>
<p>Гульні былі й прыямнейшыя - гонкі на спрытнасьць,</p>
<p>Слаўная справа, калі мо за сотняю стадый</p>
<p>Мэта ўсталявалася: конна пакрыўшы адлегласьць,</p>
<p>Перамажы ў хутчыні ды ва ўменьні, спаборнік!</p>
<p>Толькі ў грамадах вось гэткія ўцехі бываюць!</p>
<p>Зь месца імкнуць скакуны чарадой, табунамі,</p>
<p>Ў лёце чуваць адно тупат ды коняў хрыпеньне,</p>
<p>Вось, вось дапялі пярэдніх, зраўняліся ў гоне!</p>
<p>Зрок гаспадарскі злавіўшы, скакун падстаўляе</p>
<p>Пану сьпіну і з налёту ў імгненьне мяняюць</p>
<p>Коньнікі месцы на конях, адно ізьлятаюць</p>
<p>Плоймай птушын калчаны ў пёрх стрэлаў, крыж-на-крыж!</p>
<p>Цёмнаю ночай ізноў выдумляліся гульні,</p>
<p>Дзе пасароміць бы мог баязьліўца адважны.</p>
<p>Ўсім пераможцам давалі заўжды ўзнагароды,</p>
<p>Ну, а хто сьхібіў, заслужваў і сорам і кпіны.</p>
<p>Часам ішлі аб заклад, што было шмат цяжэйшым:</p>
<p>Рэкі адолець шырокія ўплынь, хай чакаюць</p>
<p>Гушчы чаротаў плаўца, і віры, і глыбіні,</p>
<p>Б'ецца рака белагрываю хваляй у строму,</p>
<p>Рвецца з шаленствам дзікім і драпежным на бераг.</p>
<p>Звычай у коньнікаў быў свае лукі ды стрэлы</p>
<p>Ўкручваць у клунак з адзежай і гэтак сухімі</p>
<p>Потым выносіць на бераг... Вось рынулі коні,</p>
<p>Пырханьне чуеш адно, бачыш вушы ды храпы,</p>
<p>А на стырне, упіліўшыся ў грывы, мільгаюць</p>
<p>Конных галовы. Свабоднаю левай рукою</p>
<p>Кожны грабе, памагае каню выбірацца.</p>
<p>Ўсім нагароды давалі: вышэйшыя - лепшым,</p>
<p>Рэшце ж, як хто заслужыў. Не міналі нікога.</p>
<p> </p>
<p><b>13</b></p>
<p> </p>
<p>Выпрабаваныя доляй ня раз і ня двойчы</p>
<p>Воі мастоў не шукалі, а рэкаў запыны</p>
<p>Перамагалі на конях, сухою выносячы зброю:</p>
<p>Княства для прышлых рыхтуючы войнаў, карысна</p>
<p>Гэтак адным рыхтаваньнем ды працай пратрапіць</p>
<p>Боязі й жахі змагчы, ізь нястачамі зжыцца.</p>
<p>Князь, ваяўнік найгартоўнейшы, большага шчасьця</p>
<p>Нат не шукаў, чымся ўсьцяж гартаваць сваё войска.</p>
<p>Годнасьцяй першай лічылася ў князя адвага.</p>
<p>Сочачы пільна, знайходзіў ён сам адважнейшых,</p>
<p>І на аглядах адразу й абдорваў шчодра,</p>
<p>А баязьліўцаў, няхай і з багатага роду,</p>
<p>Не шанаваў і была іхнай доляй няслава.</p>
<p>Вось як судзіў ён, суровы, але справядлівы,</p>
<p>Тонкім чуцьцём прыкмячаючы праўды адзнаку!</p>
<p>Злая мана перад ім пасьцілалася ніцма,</p>
<p>Сам абвяшчаў ён прысуд, вінавайцы ж, як кажуць,</p>
<p>Тутка ж з пакорай праступствы свае прызнавалі,</p>
<p>Кары ды сьмерці прасілі - вяроўкі на шыю -</p>
<p>Ведалі добра бо - літасьці тут ім ня будзе</p>
<p>Горай за ўсё ілжасьветкаў князь меў у пагардзе,</p>
<p>Іх аддаваў на жахлівыя ён катаваньні -</p>
<p>Суд справядлівы ня сьмейце ашукаваць княжы!</p>
<p>Поглядам лютым усьлед выкрываў вінавайцу,</p>
<p>Аж прызнаваўся ў мане парушальнік прысягі.</p>
<p>Жорсткі прысуд быў удзелам засуджаных, іх бо,</p>
<p>Ў скуры зашыўшы зьвярыныя, кідалі проста</p>
<p>Злоснай ганьні ваўкадаваў, што іх трыбушылі.</p>
<p>Жорсткая кара чакала за хабар і судзьдзяў.</p>
<p>Недзе было, што гасьцінцам судзьдзю падкупілі,</p>
<p>Й княжы наказ абмінуць нешчасьліўца наважыў.</p>
<p>Выкрыты быў ён, жахліва пасьля катаваны</p>
<p>I, як навука для іншых, пайрваны на часткі.</p>
<p>Кожную сквапнасьць князь нішчыў з карэньнем, і гэтым</p>
<p>Сёньня і заўтра заслужана славіцца будзе.</p>
<p>Справаў бліскучых ці мала заладзіў ён, гэта</p>
<p>Кажнаму ясна, як зь песьні маёй, паміж іншым.</p>
<p> </p>
<p><b>14</b></p>
<p> </p>
<p>Меў селянін адзін клопат - гараць сваю ніву,</p>
<p>Сэрцы ж сялянскія князь гартаваў паляваньнем.</p>
<p>Зьвер здабываўся ўсяляк, і найлепшай здабычай</p>
<p>Тая была, калі зьвера у стан прыганялі</p>
<p>Без пакалечаньняў, ранаў, блізу што бяз шкоды.</p>
<p>Гэта лічылася скрозь дасягненьнем найвышшым,</p>
<p>Ну, а зь нядбайных маглі і спагнаць па загаду.</p>
<p>Трэба сказаць, што сяляне стараліся добра,</p>
<p>Ўсе даручэньні выконвалі пільна, адважна,</p>
<p>Нат і зуброў пакладалі да ног валадарскіх.</p>
<p>Што так бывала заўжды, я усёткі ня веру,</p>
<p>Цьвердзяць старыя, адлі, быццам гэта ўсё праўда.</p>
<p>Але пра кемнасьць народную ў стаўленьні пасткаў,</p>
<p>Трэба сказаць без сумлеву, што гэта - мастацтва!</p>
<p>Сьценку з падвойных бярвеньняў, падобную кліну,</p>
<p>Ў пушчы стаўлялі, рассоўвалі шырака перад,</p>
<p>Потым звужалі патроху, а ў сьценцы засовы</p>
<p>Спрытна хавалі пад гольлем ялін і травою,</p>
<p>Каб небясьпекі ня вычуў як зьвер асьцярожны.</p>
<p>Ў сьвітцы чырвонай лавец-заклікайла ўдоўж кліну</p>
<p>Раптам імчыць, меч зіхціць над яго галавою.</p>
<p>Зубр гэта бачыць, крывёй наліваюцца вочы,</p>
<p>Ды парушальнік спакою ўжо зьгінуў, расстаяў:</p>
<p>Ёсьцека лазы бо ў сьценцы, лавец і схаваўся.</p>
<p>Зьвер, разагнаўшыся ў гоне, тым часам трапляе</p>
<p>Проста у пастку: засовы ўвомірг дарогу</p>
<p>Пыняць яму і наперадзе й ззаду - злавілі!</p>
<p>Бегма бягуць із схаванкаў лаўцы, абкружаюць</p>
<p>З крыкам пачвару, пятлю закідаюць на шыю,</p>
<p>Сьцягваюць шчыльна раменьне, а заднія ногі</p>
<p>Путамі моцнымі вяжуць, хаду запыняюць.</p>
<p>Непераможаны зброяй, атрадамі вояў ня ўзяты,</p>
<p>Тутка таймуецца зьвер адно зьменлівым конам...</p>
<p>Цела магутнага зубра скруціўшы вяроўкай,</p>
<p>Цягнуць яго, як гару й дзікім жахам працяты,</p>
<p>Пеніцца люты асілак, але паддаецца,</p>
<p>Йдзе, дрыжучы, паўз натоўпы людзкія ў няволю.</p>
<p>Зьвера, у табар прыгнаўшы, разьвязваюць, гоняць</p>
<p>Потым у чыстае поле, каб мэтай жывою</p>
<p>Коньнікам княжым ён быў - беце стрэламі й дзідай,</p>
<p>Ды набывайце каштоўнае гэтак дазнаньне!</p>
<p>Як запэўняюць, ня толькі на стрэлах і дзідах</p>
<p>Клалі знакі, але мэту жывую знакамі</p>
<p>Густа пярэсьцілі, й той, хто дакладна пацэліў,</p>
<p>Узнагароджваўся ўсьлед як найлепш, бо за князя</p>
<p>Вітаўта тых адзначалі, хто цела жывёлы</p>
<p>Дзідай умеў пранізаць і глыбока й дакладна.</p>
<p>Вітаўта княжаньня час, я мяркую, названы</p>
<p>Найпрыгажэйшы ня толькі з прычыны ваяцкіх</p>
<p>Княжых удачаў, але мо й таму, што над грошы,</p>
<p>Ўдачы ды славу стаўляў Вітаўт духа багацьце,</p>
<p>Глыбака верыў у праўду Ўсямоцнага Бога...</p>
<p>Першы з народамі княства прыняўшы хрышчэньне,</p>
<p>Веры старое усе асудзіўшы памылкі,</p>
<p>Зманных паганскіх бажкоў ён спаліў і паставіў</p>
<p>Хорамы Богу Ўсявышняму. Быўшы пабожным,</p>
<p>Шчодра й сьвятарства дарыў ён майном і зямлёю.</p>
<p>Славу пяяць адлі Вітаўту слаўнаму годзе!</p>
<p>Хай неахвотна, ягоныя дзеі мінаю</p>
<p>Тут я, бо зноў захапіўся, а трэба трымацца</p>
<p>Пільна згаданае тэмы - Паўночнай краіны,</p>
<p>Дый пра зуброў быў бы час ужо скончыць спаміны,</p>
<p>Ходзячы ўкола бо, ўшчэнт я ад іх адхіліўся,</p>
<p>А, паміж намі, час быў бы вярнуцца да ловаў!</p>
<p>Крыкам, пагоняй загнаны і стомлены зубар</p>
<p>Здаўся, зьнясілеў нарэшце, астыгла і зьнікла</p>
<p>Лютасьць, маўляў зразумеў зьвер, што скон ужо блізка.</p>
<p>Ўвесь упацеў ён і дыхае цяжка, із хрыпам,</p>
<p>Ногі ўжо ледзьве трымаюць і цела абмякла,</p>
<p>Вось-вось, глядзі, спатыкаецца, ўпадзе і сканае,</p>
<p>Гасьне злаба уваччу, што яго паланіла...</p>
<p>Коньнікі коні вядуць у гушчар, не марудзяць.</p>
<p>Вось сьмелым крокам, як звычай ім кажа, выходзіць</p>
<p>Сьцяг юнакоў скончыць зьвера ва ўпор, вока ў вока</p>
<p>Ўдарам клінкоў, і стаяць ізь дзіўною адвагай</p>
<p>Тварам да сьмерці хлапцы із надзеяй на славу.</p>
<p>Вось узьняліся клінкі, расьсякаюць паветра:</p>
<p>Кожны заве да сябе спахмурнелага зьвера,</p>
<p>Ён жа-ж, зьнясілены ўшчэнт, а ўсё ж ірвануўся</p>
<p>Сьлепа на постаць лаўца й той адскочыў за дрэва.</p>
<p>Зубр разьвярнуўся, нацэліўся й раптам з разгону,</p>
<p>Быццам маланка ў магутнае дрэва ўдарыў.</p>
<p>Гольле ляціць у бакі, з трэскам сыплюцца трэскі,</p>
<p>Сьмерцяй лаўцом пагражае камель надламаны.</p>
<p>Пільна, малойчык, глядзі, уважай, бо нязважным</p>
<p>Гэтае месца наўрад ці на схоў надаецца!</p>
<p>Трапіла бачыць мне: сьмелы адзін паляўнічы</p>
<p>Меч упусьціў, калі зьвер набліжаўся падскокам</p>
<p>Проста на дрэва, дзе той, скамянеўшы, стаіўся,</p>
<p>І каб сам лёс не прыйшоў бедаку з дапамогай,</p>
<p>Гэны юнак пэўне трапіў бы сьмерці ў вабдымкі.</p>
<p>Шчасьцем, аднак, было гэтае дрэва сасною,</p>
<p>Шапкай вялізнаю сьнегу прыкрытаю, вось жа</p>
<p>Як здрыгануўся камель, страсянулася й гольле</p>
<p>Й белая сьнежная хмара згары сыпанула.</p>
<p>Сьмелы лавец зьнік на ймгненьне, ды зараз</p>
<p>Рынуў наўцёкі паўз белую ймглу - ратавацца!</p>
<p>Моцна ўжо ж кпілі сябры зь юнака і зь нягоды,</p>
<p>Быццам ад сьмерці ўцякаць - гэта сорам і ганьба,</p>
<p>Як і ў змаганьні - да хуткай імкнуць перамогі.</p>
<p>Грымнуў удар - упіліся рогі ў дрэва,</p>
<p>Ўзяўшы ў абоймы камель... Ды стрывала карэньне</p>
<p>Хвоі-асілка у пушчы ўрадлівым суглінку.</p>
<p>А як сасна баравая - быць пэўным яе немагчыма,</p>
<p>Хто за ёй стоіцца, зь ёю ж пасполу і рыне.</p>
<p>Гэнае й буры зь вятрамі ня вывярнуць, гэта ж</p>
<p>Гіне парой пад імпэтным зубровым ударам.</p>
<p>Ну ж і відовішча! Мкнецца сасну перакінуць</p>
<p>Зубар, здрыгаецца, кружыць, бадзе, у шаленсьцьве</p>
<p>Сьлепне й розьніцы болей ня робіць між дрэвам</p>
<p>І чалавекам, рагамі камель разьбівае,</p>
<p>Быццам ён - вораг, і пэўне ж мяркуе: забіты!</p>
<p>Нат не разрозьніш у мітусі пары ды сьнегу,</p>
<p>Дзе паляўнічы, дзе - зубар шалёны - абодвы,</p>
<p>Ёсьць аднак розьніца ў лютасьці кожнага зьвера:</p>
<p>Шмат зь іх і ў бойцы захоўваюць зрок непамыльны.</p>
<p> </p>
<p><b>15</b></p>
<p> </p>
<p>Ўсе яшчэ, думаю, ў памяці маюць здарэньне</p>
<p>Што тут было за гадоў караля Аляксандра.</p>
<p>Гэта няшчасьце магло б патапіць каралеўства</p>
<p>Ў горкіх сьлязах, ды Бог зьлітаваўся - гора мінула:</p>
<p>Ў пушчы памост збудаваны быў моцны ў чатыры,</p>
<p>А можа й болей падпораў - сачыць паляваньне.</p>
<p>Ў коле магнацтва ды фрэйлін сама каралева</p>
<p>Тамка сядзела, ўнізе ж ледзь трывала юнацтва,</p>
<p>Каб найхутчэй паказаць свае спрыт ды адвагу</p>
<p>Ў бойцы з магутным і дзіка разьюшаным зьверам.</p>
<p>Жэўжык Амур, на старой затаіўшыся хвоі,</p>
<p>Лук нацягнуў і насьлепа пацэліў у сэрца.</p>
<p>Што ж, забаўляйся, свавольнік, гуляй у ахвоту,</p>
<p>Толькі ня сяньня, ня ў пушчы! Юнак-паляўнічы</p>
<p>Прыпадабацца каханай сваёй захацеўшы,</p>
<p>Зробіць мо рыцарскі гэст і напэўна загіне</p>
<p>Тут празь цябе нечаканай, бяздумнаю сьмерцяй!</p>
<p>Вось і зубры паказаліся з лоўчых ганьнёю.</p>
<p>Ўсе на памосьце замерлі і зь месца ўзьняліся.</p>
<p>Колерам зыркай вясёлкі бліснулі апраткі,</p>
<p>Золатам тканы вузор па чырвоным і белым.</p>
<p>Ледзь гэта зыркасьць у вочы дзікія шугнула</p>
<p>Правадыра, ён прыстаў і ўпіліся паглядам</p>
<p>У варагоў. І загасла увомірг цікавасьць,</p>
<p>Бо не скажу, каб відовішчам цешыцца гэткім</p>
<p>Тыя маглі, што злабою зьвяроў не кіруюць,</p>
<p>Гэта - нязвычна. Тут тупат пачуўся здалёку</p>
<p>І паміж дрэваў, падскокам, праймчаўся, як вецер</p>
<p>Статак зубровы, цаляючы ў гурт паляўнічых.</p>
<p>Раптам на луг, у няпамяці гневу, ўварваўся</p>
<p>Зубар-асілак, жахлівай крывавячы ранай.</p>
<p>Ён прыпыніўся, затрос галавою, прыкмеціў</p>
<p>Зыркасьць страёў на памосьце й пачаў прыглядацца,</p>
<p>Быццам пазнаць намагаўся асобныя твары:</p>
<p>- Цешыцца сьмерцяй маёю зыйшліся? Чакайце ж,</p>
<p>Вось пакажу я вам сьмерць, што й вякі не забудуць!</p>
<p>Тутка зароў ён, дзьмучы у магутныя храпы</p>
<p>(Гэта сыгнал небясьпекі для кожнага ў статку),</p>
<p>Скончыў, ударыў рагамі і выбіў падпору.</p>
<p>Мост затрашчаў і каб, воляю кону, ударыў</p>
<p>Зубар яшчэ, ўсё бы рынула, шчодрай крывёю</p>
<p>Зьліўшы зямлю ды хварбуючы стромыя рогі.</p>
<p>Не, не магу я ўявіць нат, ушчэнт скамянеўшы,</p>
<p>Што б нарабіць мог зьвер гэтта усьпененай пысай!</p>
<p> </p>
<p><b>16</b></p>
<p> </p>
<p>Быў ён загнаны усёткі й паранены. Чэзьне</p>
<p>Гневу шаленства у ім, хай мо лютасьць ня згасла:</p>
<p>Сьцёбае злосна хвастом, ажно сьвішча паветра,</p>
<p>Зь ляпы ж вужакай віецца язык вялізарны</p>
<p>Ды вырываецца хмараю пара із храпаў.</p>
<p>(Моц непаўстрымную сьцюжа бадзёрыла пэўне,</p>
<p>Але ж ужо, хай мароз, і яна занікае).</p>
<p>Дыхае важка, трымціць зьвер, бо гнеўная лютасьць</p>
<p>Бродзіць шчэ ўсёткі пад скурай, у чэраве сьпеклым,</p>
<p>Пеністым потам кіпіць, ды прыгледзься - і бачна:</p>
<p>Згоднасьці ў рухах нямаш, а ўздыхне і на грыве</p>
<p>Космы падскочаць, - адразу ж іх вырве са злосьцяй,</p>
<p>Б'е капытамі па бруху, рве, тузае цела.</p>
<p>Ліст скалынецца пажоўклы на гольлі дубовым -</p>
<p>Рыне на дрэва, націсьне, паломіць на трэскі,</p>
<p>Сьцень мільгане, шугане між галінамі птушка -</p>
<p>Топча, бадзе тое месца, за сьценем нясецца...</p>
<p>Тысячы розных нягодаў, прыгод, успамінаў</p>
<p>Раптам вяртаюць цябе ў дні твае маладосьці!</p>
<p>Чую я хібу у складзе сваім, раз-па-разе</p>
<p>Сказ мой драблю і ў адцягваньне быццам, гуляю,</p>
<p>Словам пустым захапляюся... Будзь жа-ж цярплівы</p>
<p>І пачакай абурацца, чытач мой, - разьвязка</p>
<p>Блізка ўжо: лоўчы за дубам, а зубр наступае.</p>
<p>Вось ён ля дрэва, ўпрытык паляўнічы і зубар,</p>
<p>Ані паўкроку ў бакі, дык трымайся, бо сьхібіш -</p>
<p>Зразу ж цябе, безбароннага, рогам дастане.</p>
<p>Круцяцца, нібы ў танку, й паляўнічы і зубар,</p>
<p>Скачуць з абодвух старонаў навокала дубу.</p>
<p>Лоўчы мяркуе клінком пад лапатку патрапіць,</p>
<p>Зьвер языком яго ўчэпістым мацае, ловіць.</p>
<p>Ну, а ня дай Бог, падчэпіць за полы - і годзе, -</p>
<p>Скон непазьбеглы: памне, забадае, загубіць.</p>
<p>Каб як ад гнуткай зьмяі языка адкаснуцца,</p>
<p>Спрытны лавец коле зьвера кароткім ударам -</p>
<p>Захад адзіны, дзе й стрэлы клінку саступаюць -</p>
<p>Бачыць лавец, што з часінаю кожнай слабеюць</p>
<p>Ногі пад зубрам, падцяненасьць цела зьнікае.</p>
<p>Зноўкі, адлі, страпянуўся, бадзе зьвер - хавайся!</p>
<p>Чуеш, як духам гарачым цябе прыпякае з-за дубу,</p>
<p>Бі! І клінок яшчэ раз патрапляе бясьхібна.</p>
<p>Важка, ахутаны парай, асеў зьвер, канае.</p>
<p>Недзе ўжо іншы раве й каб з ахвяраю скончыць,</p>
<p>Трэ праявіць літасьцівасьць - дабіць не чакаўшы,</p>
<p>Спрытным, апошнім ударам, наблізіўшы гэтым разьвязку.</p>
<p> </p>
<p><b>17</b></p>
<p> </p>
<p>Рог затрубіў. Пераможца у коле сяброўскім.</p>
<p>Жарты, уцеха. Ля ног зьвер, ужо ўтаймаваны.</p>
<p>Ў пушчы хаваецца іншы ды я не прабую</p>
<p>Рынуць пагоняй за гэным, бо час падганяе.</p>
<p>Годзе забойстваў! Разбуджаны розум трывогу</p>
<p>Кажа ўладарна мне ўзьняць, разьвітацца з разбоем.</p>
<p>Дось ужо Марсу ў крыві тапіць сьвет хрысьціянскі,</p>
<p>Веры асновы ўстрасаючы скрозь і усюдых.</p>
<p>Сяньня хісткая яна, нат на полі змаганьня,</p>
<p>Губяць яе варагі, ці свой меч расьсякае,</p>
<p>Даўшы чужынцам на зьдзек, на загін. Застаецца</p>
<p>Толькі ўсяго, што на літасьць нябёс спадзявацца.</p>
<p>Ды, патануўшы ў злачынствах, ці нам даваць веры</p>
<p>Ў хуткую зьмену, ратунак, - ня сьмеем нат думаць!</p>
<p>Сьпіць бо сумленьне зямлі ўладароў непрабудна,</p>
<p>Іхныя ўчынкі, на жаль, не клапоты аб сьвеце.</p>
<p>Рупіць балей ім за ўсё, каб мячы баявыя</p>
<p>Лепш нагайстрыць, як мага больш пазносіць галоваў.</p>
<p>Бойкі, напады, міжсобіцы, братазабойствы -</p>
<p>Вось іх заняткі й сапраўдная ўцеха для духа.</p>
<p>Гінуць з абодвух бакоў воі ў гэткіх сутычках,</p>
<p>Што бо князём сьлёзы людзкія, кроў і пакуты,</p>
<p>Ім - панаваць каб адно, захаваць сваю ўладу,</p>
<p>Вось і злачыняць, ізь лёсам падданых гуляюць.</p>
<p>Ворагі, бачачы гэткае, кпіны з нас строяць:</p>
<p>Княжы высокі пасад ёсьць зарукай апекі,</p>
<p>Ну, а яны, як ваўкі, йрвуць і катуюць ніцых.</p>
<p>Вось да чаго можа лютасьць сьляпая давесьці,</p>
<p>Глыбака ў сэрцы зь зялеза злаба ўкараніцца!</p>
<p>Лютыя сваркі ды бойкі, злабу, варажнечу</p>
<p>Ўцяміць нялёгка, ў адказнасьці ж, горы - народы.</p>
<p>Але бяды ўладаром да спакою людзкога!</p>
<p>Ёсьць ці на сьвеце хто гэткі чульлівы, каб меч свой</p>
<p>Нашай крывёй не мачыў ужо, толькі ж у Княстве</p>
<p>Гора дагэтуль пануе й скрозь нішчацца людзі.</p>
<p>Туркам бязьлітасным цэрквы ганьбуюцца, месты</p>
<p>Паляцца й вёскі, і горды чужыя палоняць</p>
<p>Нашу зямлю, гасяць смагу бязьвіннай крывёю</p>
<p>І сысункоў, і старых, ды агіднасьці чыняць:</p>
<p>Ўлоньне цяжарных жанок успароць ятаганам -</p>
<p>Гэта забава для вылюдкаў, што ж ты ім зробіш,</p>
<p>Як, абарону зламаўшы, забраўшы ў нас зброю,</p>
<p>Ім ці ж баяцца, што голы паўстанеш нявольнік!</p>
<p>Ой, як сьляпы наш народ, як бяздольныя людзі!</p>
<p>Мы - яшчэ натаўп, князі ж падаўнейшаму душаць</p>
<p>Кожную, дробную нават, праяву бунтарства,</p>
<p>Ймкнуцца, ці гэтак, ці так зьнесьці кожнаму голаў,</p>
<p>Хто за правы свае ўстаць і за Бога патрапіць.</p>
<p>Як толькі Госпад, наш Збаўца, у зьзяньні нябёсаў</p>
<p>Бачачы гэткія зьявы зямныя, знайходзіць</p>
<p>Гэтта пабожных, што вераць у Божае слова!</p>
<p> </p>
<p><b>18</b></p>
<p> </p>
<p>Панна Марыя, калі Тваё ймя я накрэсьліць</p>
<p>Тутка наважыў, рука затрымцела у жаху.</p>
<p>Ніцы нявольнік Твой, я прад Табой із маленьнем</p>
<p>Кленчу, ня знаючы, што мне сказаць, а што змоўчаць.</p>
<p>Вось, я маўчу, але знаю - гаднейшая ўсіх Ты,</p>
<p>Каб галасамі стварэньняў зямных маліцьвенна</p>
<p>Сьвет зазьвінеў, пяючы Табе вечную славу.</p>
<p>Розум ня знойдзе, язык наш ня вымавіць словаў</p>
<p>Пышных удось, да Цябе каб належна зьвярнуцца!</p>
<p>Верачы ў любасьць Тваю, разумеючы ўседараваньне,</p>
<p>Панна, Тваё, прад Табою зьгінаю калены,</p>
<p>З сэрцам трапёткім, зьбялелым, зламаны бярэмам</p>
<p>Важкіх грахоў, і з пакораю ніцай прабую</p>
<p>Вымаліць, Панна, Тваю я над намі апеку.</p>
<p>Знаю, ці ж мне да Цябе з гэтай просьбай зьвяртацца,</p>
<p>Толькі ж малю - заступіся, бо ж Бог чалавеку</p>
<p>Ўзвышнай Цябе Апякункай прызначыў. Як сонца</p>
<p>Сьвяціць паставіў і Ты нам - памога й апека.</p>
<p>Як пад матулі крыльлём мае схоў птушанятка,</p>
<p>Гэтак зьвяртаемся й мы пад Тваё апякунства,</p>
<p>І як дзіця - немаўля маці туліць і песьціць,</p>
<p>Так утулі Ты і нас, Твае дзеці, што гінуць.</p>
<p>О, найсьвяцейшая, чыстая Панна Марыя!</p>
<p>Послух дай нашым маленьням, ратуй нешчасьлівых!</p>
<p>Зрок свой зьвярні на палі нашы й нівы, дзе войны</p>
<p>Жорсткія ймкнуць быццам хваля марская па хвалі,</p>
<p>Глянь Ты, якое бясчынства мячы нам спраўляюць</p>
<p>Над хрысьціянамі, хай вера іхная ў згодзе</p>
<p>З Сынам Тваім, хай жадаюць яны супакою.</p>
<p>Розум здаровы вярні ўладаром нашым, Панна,</p>
<p>Каб абавязкі забытыя ўспомнілі знову.</p>
<p>Ўсе ж яны ў гэтым вар'яцкім, разбэшчаным сьвеце</p>
<p>Ў словах адно міратворцы, ваўкі жа-ж ва ўчынках.</p>
<p>Не прычакаць нам, пакуль яны працьверазяцца,</p>
<p>Край наш тым часам злы вораг палоніць і гоніць</p>
<p>Бедных людзёў безбаронных на зьдзек і пакуты.</p>
<p>О, запыні пал варожы няхай бы на ймгненьне!</p>
<p>Час не стаіць і адцягваньне горшае сьмерці!</p>
<p>Папскі пасад Адрыяна быць можа памогай,</p>
<p>Дык не чакай, о, Марыя, хай зь ветрам паверне</p>
<p>Ветразі ён і прыпыніць мячы варажнечы,</p>
<p>Хай ён пакажа сьляпым і дурным небясьпеку</p>
<p>Ды пакарае ўсіх вінных уладай закону,</p>
<p>Гэтак, каб той, хто ня спэцкаў яшчэ сваё йменьне.</p>
<p>Меч наш усюды й заўжды кіраваў справядліва</p>
<p>І ўладара ўзгадаваў бы зь сябе, што патрэбны</p>
<p>Кожнаму конча сягоньня ў хаосе сусьветным.</p>
<p> </p>
<p>К а н е ц</p>
<p> </p>
<p><i>1523</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: Мікола Гусоўскі. Песьня пра зубра. Нью-Ёрк, БІНіМ, 1996. Менск, Мастацкая літаратура, 1980.<br/>

   Пераклад: <a href="http://knihi.com/Natalla_Arsiennieva/">Натальля Арсеньнева</a>, <a href="http://knihi.com/Viktar_Daraskievic/">Віктар Дарашкевіч</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>