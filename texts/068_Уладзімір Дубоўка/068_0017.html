<div class="container">
<div class="book-utils">
<div id="qrcode"></div>
<a href="/Uladzimir_Dubouka/Slapy_bajanist.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Дубоўка -->
<!-- HEADER_FIELD CreationYear: 1961 -->
<!-- HEADER_FIELD Edition: Дубоўка Уладзімір. Выбраныя творы ў двух тамах. Т. ІІ. Паэмы, балады, казкі. Мінск, "Беларусь", 1965. - 432 с. -->
<!-- HEADER_FIELD FirstPublicationYear: 1961 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1965 -->
<!-- HEADER_FIELD SectionAuthor: Вершы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада,мастацкі/верш -->
<!-- HEADER_FIELD Title: Сляпы баяніст -->
<h2><a href="http://knihi.com/Uladzimir_Dubouka/">Уладзімір Дубоўка</a></h2>
<h2>Сляпы баяніст</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>1</h3>
<p>Сын пакуты цяжкой</p>
<p>і пакутнай нядолі,</p>
<p>ён не бачыў</p>
<p>яснага сонца</p>
<p>ніколі.</p>
<p> </p>
<p>Ён не бачыў</p>
<p>на матчыным твары</p>
<p>усмешкі.</p>
<p>Толькі вобмацкам мог ён</p>
<p>знайсці сваю сцежку.</p>
<p> </p>
<p>Ён нічога наогул</p>
<p>не бачыў на свеце.</p>
<p>Не гуляў і не бегаў,</p>
<p>як іншыя дзеці.</p>
<p> </p>
<p>Добра слухаць умеў ён,</p>
<p>і слухаў пра тое,</p>
<p>як вандруе па свеце</p>
<p>гора людское</p>
<p> </p>
<p>і якая для радасці</p>
<p>сцежка малая</p>
<p>у жыцці нашым часта</p>
<p>на свеце бывае.</p>
<p> </p>
<p>Кожны спеў кожнай птушкі</p>
<p>ён слухаў і ведаў,</p>
<p>як і рыпы асверу</p>
<p>ці брамы ў суседа.</p>
<p> </p>
<p>Гоман пушчы</p>
<p>ці шэпты трысця над вадою</p>
<p>лепш, чым самы відушчы,</p>
<p>ён ведаў затое.</p>
<p> </p>
<p>За калецтва яго,</p>
<p>за нядолю цяжкую</p>
<p>лёс яму даў на долю</p>
<p>здольнасць такую,</p>
<p> </p>
<p>што музыкам ён стаў,</p>
<p>ды такім знакамітым,</p>
<p>над якога няма,</p>
<p>хоць да Мінска прайдзі ты.</p>
<p> </p>
<p>А іграў на ўсялякай</p>
<p>музычнай прыладзе,</p>
<p>толькі возьме,</p>
<p>да сэрца прытуліць</p>
<p>ды сядзе.</p>
<p> </p>
<p>Так іграў,</p>
<p>што струна са струной</p>
<p>размаўляла,</p>
<p>хоць на скрыпцы самой,</p>
<p>хоць на звонкіх цымбалах.</p>
<p> </p>
<p>Быццам хвалі марскія,</p>
<p>ўзнімаліся гукі,</p>
<p>калі браў ён</p>
<p>баян галасісты у рукі.</p>
<p> </p>
<p>Ад Сянна і да Лепеля</p>
<p>зналі музыку —</p>
<p>быў усюды ў людзей</p>
<p>у пашане вялікай.</p>
<p> </p>
<p>На вяселлі гукалі,</p>
<p>ці з добрага раю.</p>
<p>Хто другі калі-небудзь</p>
<p>вось так заіграе?</p>
<p> </p>
<h3><a id="chapter2"></a>2</h3>
<p>Накацілася з захаду</p>
<p>чорная хмара,</p>
<p>а за чорнаю хмарай —</p>
<p>рабункі, пажары.</p>
<p> </p>
<p>Распаўзліся навокал</p>
<p>фашысцкія орды,</p>
<p>каб зняволіць наш край,</p>
<p>вальналюбны і горды.</p>
<p> </p>
<p>Падняліся</p>
<p>народныя мсціўцы</p>
<p>са зброяй,</p>
<p>падняліся усюды</p>
<p>на помсту героі.</p>
<p> </p>
<p>Білі ў лесе,</p>
<p>на рэйках,</p>
<p>у чыстым полі,</p>
<p>каб не ўстаў той вораг</p>
<p>болей ніколі.</p>
<p> </p>
<p>За калючым дротам</p>
<p>хаваўся вораг,</p>
<p>быццам хіжы звер,</p>
<p>панакопваў норак.</p>
<p> </p>
<p>А музыка хадзіў</p>
<p>па вёсках забраных</p>
<p>са сваім дружбаком,</p>
<p>са сваім баянам.</p>
<p> </p>
<p>Быццам хвалі марскія,</p>
<p>ўзнімаліся гукі,</p>
<p>калі браў ён</p>
<p>баян галасісты у рукі.</p>
<p> </p>
<p>І насілі надзею</p>
<p>ад краю да краю,</p>
<p>што загіне напэўна</p>
<p>варожая зграя.</p>
<p> </p>
<h3><a id="chapter3"></a>3</h3>
<p>У фашысцкія лёхі</p>
<p>прыгналі музыку,</p>
<p>як пачулі пра талент ягоны</p>
<p>вялікі.</p>
<p> </p>
<p>— Заіграй нам,—</p>
<p>гавораць,—</p>
<p>мелодыю тую,</p>
<p>за якую цябе</p>
<p>у народзе шануюць.</p>
<p> </p>
<p>Падвялі, пасадзілі музыку</p>
<p>на лаве.</p>
<p>Як належыць баян свой</p>
<p>музыка паставіў</p>
<p> </p>
<p>ды як даў</p>
<p>па усіх галасах-падгалосках,</p>
<p>каб пачулі яго</p>
<p>ў гарадах і па вёсках:</p>
<p> </p>
<p>«Паўстань, пракляццем катаваны,</p>
<p>Паўстань, хто з голаду век пух!»</p>
<p> </p>
<p>Дык, як гады,</p>
<p>зусім спруцянелі фашысты,</p>
<p>рты раскрыўшы, глядзелі</p>
<p>на таго баяніста.</p>
<p> </p>
<p>Потым гойкнуў адзін,</p>
<p>што аж рэха наўцекі:</p>
<p>—Ты замоўкнеш, пракляты,</p>
<p>сягоння — навекі!</p>
<p> </p>
<p>Неадкладна павесіць</p>
<p>з мяцежным баянам!</p>
<p>На тым свеце</p>
<p>іграе няхай</p>
<p>партызанам...</p>
<p> </p>
<h3><a id="chapter4"></a>4</h3>
<p>Ухапілі музыку</p>
<p>адразу пад рукі,</p>
<p>пацягнулі музыку</p>
<p>на цяжкія мукі.</p>
<p> </p>
<p>Дзве пятлі</p>
<p>на дубовым суку зрыхтаваны:</p>
<p>для музыкі адна,</p>
<p>а другая —</p>
<p>баяну.</p>
<p> </p>
<p>Запыталіся каты ў музыкі</p>
<p>пры гэтым,</p>
<p>што хацеў бы сказаць ён</p>
<p>на ростанцы з светам?</p>
<p> </p>
<p>— Аніякіх не маю</p>
<p>вялікіх жаданняў,</p>
<p>заіграць мне дазвольце</p>
<p>разок</p>
<p>на баяне.</p>
<p> </p>
<p>Прытуліў да грудзей ён баян гаманлівы.</p>
<p>Паплыло, быццам хвалі,</p>
<p>праз пушчы і нівы:</p>
<p> </p>
<p><i>Беларусь ты мая дарагая!</i></p>
<p><i>Край любімы ты, родны мой!</i></p>
<p><i>Хоць мяне з табой разлучаюць,—</i></p>
<p><i>не разлучаць ніколі з табой!</i></p>
<p> </p>
<p><i>Твае ясныя вочы мне свецяць,</i></p>
<p><i>калі свету не маю ў вачах.</i></p>
<p><i>Не загіну ніколі на свеце,</i></p>
<p><i>узышоўшы на зорны твой шлях.</i></p>
<p> </p>
<p><i>Беларусь ты мая дарагая!</i></p>
<p><i>Край любімы ты, родны мой!</i></p>
<p><i>Хоць мяне з табой разлучаюць,—</i></p>
<p><i>не разлучаць ніколі з табой!</i></p>
<p> </p>
<h3><a id="chapter5"></a>5</h3>
<p>За высокім курганам ішлі партызаны</p>
<p>і пачулі той голас жалобны баянаў.</p>
<p>Паднялі яны зброю сваю баявую</p>
<p>на фашысцкую зграю праклятую тую.</p>
<p>І не стала на свеце</p>
<p>фашысцкай той зграі,</p>
<p>а музыка іграў</p>
<p>і цяпер нам іграе...</p>
<p> </p>
<p class="sign">1961</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>