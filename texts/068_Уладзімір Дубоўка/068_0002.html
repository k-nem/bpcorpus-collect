<div class="container">
<div class="book-utils">
<div id="qrcode"></div>
<a href="/Uladzimir_Dubouka/Bielaruskaja_Aryjadna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Дубоўка -->
<!-- HEADER_FIELD CreationYear: 1960 -->
<!-- HEADER_FIELD Edition: Дубоўка Уладзімір. Выбраныя творы ў двух тамах. Т. ІІ. Паэмы, балады, казкі. Мінск, "Беларусь", 1965. - 432 с. -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1965 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Беларуская Арыядна -->
<h2><a href="http://knihi.com/Uladzimir_Dubouka/">Уладзімір Дубоўка</a></h2>
<h2>Беларуская Арыядна</h2>
<div style="height: 3rem"></div>
<!-- TOC_BEGIN -->
<a href="#chapter1">ПРЫСВЯЧЭННЕ</a><br/>
<a href="#chapter2">1</a><br/>
<a href="#chapter3">2</a><br/>
<a href="#chapter4">3</a><br/>
<a href="#chapter5">4</a><br/>
<a href="#chapter6">5</a><br/>
<a href="#chapter7">6</a><br/>
<a href="#chapter8">7</a><br/>
<a href="#chapter9">8</a><br/>
<a href="#chapter10">9</a><br/>
<a href="#chapter11">10</a><br/>
<a href="#chapter12">11</a><br/>
<a href="#chapter13">12</a><br/>
<a href="#chapter14">13</a><br/>
<a href="#chapter15">14</a><br/>
<a href="#chapter16">15</a><br/>
<a href="#chapter17">16</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<div class="EPIGRAPH">
<p>...Жыў калісьці на Крыце Мінос уладар.</p>
<p>У Міноса дачка Арыядна была.</p>
<p>Страхалюд Мінатаўр вынішчаў там людзей,</p>
<p>аж пакуль не з’явіўся асілак Тэзей.</p>
<p>Ды прайсці лабірынтам асілак не мог.</p>
<p>Арыяднін клубочак яму дапамог:</p>
<p>лабірынтам вяла Арыядніна ніць,</p>
<p>памагла Мінатаўра знайсці і забіць...</p>
<p>З даўніх дзён тых легенда жыве і цяпер:</p>
<p>Арыядна, Тэзей і раз’юшаны звер...</p>
<p><i>Са старой легенды</i></p>
<p> </p>
<p>...Больш за ўсё я дзіцячыя ўсмешкі люблю!</p>
<p>Хай красуюць у дзетак на вуснах яны...</p>
<p><i>Арыядна Казей</i></p>
</div>
<div class="CLEAR"></div>
<p> </p>
<p> </p>
<h3><a id="chapter1"></a>ПРЫСВЯЧЭННЕ</h3>
<p>Вельмі многа на свеце ўсялякіх імён:</p>
<p>мілагучных,</p>
<p>звычайных,</p>
<p>нязвыклых зусім.</p>
<p>А за іменем кожным</p>
<p>людзен міліён,</p>
<p>што жылі ці жывуць,</p>
<p>як пад сцягам,</p>
<p>пад ім.</p>
<p>Не бывае між імі ніколі такіх,</p>
<p>што прыносілі б носьбіту</p>
<p>шчасце навек.</p>
<p>За жыццё</p>
<p>услаўляюць людзей мастакі,</p>
<p>калі гэтага варты</p>
<p>жыццём</p>
<p>чалавек.</p>
<p> </p>
<p>Але ўсё ж ткі бывае,</p>
<p>што нейкая ніць</p>
<p>ад цудоўных імён</p>
<p>легендарных людзей</p>
<p>пераходзіць вякі,</p>
<p>новай песняй звініць,</p>
<p>як тваё нам звініць,</p>
<p>Арыядна Казей.</p>
<p> </p>
<p>Скаргі ў песні няма</p>
<p>ні на долю тваю,</p>
<p>ні на слёзы тваёй</p>
<p>растаптанай вясны...</p>
<p>«Больш за ўсё я дзіцячыя ўсмешкі люблю!</p>
<p>Хай красуюць у дзетак на вуснах яны!»</p>
<p> </p>
<p>Сціплы вобраз звычайнай сялянскай дачкі,</p>
<p>што за шчасце людское</p>
<p>хадзіла на смерць,</p>
<p>як і многіх сардэчных,</p>
<p>бясстрашных такіх,—</p>
<p>будзе вечна ў народнай пашане зіхцець.</p>
<p> </p>
<h3><a id="chapter2"></a>1</h3>
<p>Беларуская казка</p>
<p>далёкіх вякоў</p>
<p>нам гаворыць, як Цмок</p>
<p>на народ наш прыйшоў.</p>
<p> </p>
<p>Як людзей вынішчаў ён,</p>
<p>старых і малых,</p>
<p>як дзяцей забіраў</p>
<p>у няволю ад іх.</p>
<p> </p>
<p>Вось адна гарацешная маці</p>
<p>тады,</p>
<p>ідучы ад крыніцы</p>
<p>з вядзерцам вады,</p>
<p> </p>
<p>арасіла ўсю сцежку</p>
<p>сваімі слязьмі,</p>
<p>бо той Змей разлучыў гэту маці</p>
<p>з дзяцьмі.</p>
<p> </p>
<p>І слязінка адна</p>
<p>з воч матулі старой</p>
<p>пала ў гэта вядзерца</p>
<p>з крынічнай вадой.</p>
<p> </p>
<p>І застыла сляза,</p>
<p>як жамчужына, там.</p>
<p>А такая ж была ў ёй</p>
<p>краса-пекната,</p>
<p> </p>
<p>што, з вядзерца дастаўшы,</p>
<p>матуля яе</p>
<p>палажыла на покуце</p>
<p>ў хаце свае.</p>
<p> </p>
<p>Ад жамчужыны гэтай,</p>
<p>дзівоснай красы,</p>
<p>нарадзіўся ў яе</p>
<p>на тым покуце сын.</p>
<p> </p>
<p>Узрастаў ён,</p>
<p>за кожнай хвілінай дужэў.</p>
<p>Ён на першым жа дні</p>
<p>ля стала ўжо сядзеў.</p>
<p> </p>
<p>На другім</p>
<p>той сыночак-асілак хадзіў</p>
<p>і каня-летуна</p>
<p>ў павадочку вадзіў.</p>
<p> </p>
<p>А на трэці ўжо дзень</p>
<p>ён у кузню пайшоў.</p>
<p>Зброю выкаваў там</p>
<p>для ратунку братоў.</p>
<p> </p>
<p>Адшукаў ён да Змея</p>
<p>дарогу праз лес.</p>
<p>Знішчыў Змея самога</p>
<p>і лёх яго ўвесь.</p>
<p> </p>
<p>Ён з пакуты прывёў</p>
<p>і братоў, і сясцёр.</p>
<p>Сам жа знік той асілак</p>
<p>ля сініх азёр...</p>
<p> </p>
<p>Калі зноў прынясе</p>
<p>таго Цмока віхор,</p>
<p>дык устане асілак</p>
<p>ізноў ад азёр.</p>
<p> </p>
<p>І ад кожнай нявіннай</p>
<p>слязінкі людской</p>
<p>стануць волаты новыя,</p>
<p>пойдуць у бой.</p>
<p> </p>
<p>З гартаванаю зброяй</p>
<p>паўстануць сыны.</p>
<p>Не даруюць</p>
<p>за матчыны слёзы</p>
<p>яны.</p>
<p> </p>
<p>Згіне зноў і навекі</p>
<p>той Цмок-ліхадзей,</p>
<p>і не будзе ніколі</p>
<p>яго анідзе...</p>
<p> </p>
<p>Так пра матчыны слёзы,</p>
<p>сынову любоў</p>
<p>беларуская казка</p>
<p>гаворыць з вякоў.</p>
<p> </p>
<h3><a id="chapter3"></a>2</h3>
<p>Як пад сцягам пірацкім,</p>
<p>з заходу прыйшлі</p>
<p>ў чорным дыме пажараў</p>
<p>вайны караблі.</p>
<p> </p>
<p>Вёў па нашай зямлі</p>
<p>гэты д’ябальскі флот</p>
<p>сорак першы,</p>
<p>нядобрае памяці,</p>
<p>год.</p>
<p> </p>
<p>Мінамёты, гарматы</p>
<p>з усіх батарэй</p>
<p>смерць шыбалі у хаты,</p>
<p>да кожных дзвярэй.</p>
<p> </p>
<p>Быццам казачны Змей</p>
<p>адрадзіўся, ўваскрос</p>
<p>і на колцах сталёвых</p>
<p>звіваўся і поўз...</p>
<p> </p>
<p>А ні сэрца, ні літасці</p>
<p>ў ім не было,</p>
<p>ён насіў,</p>
<p>ён і сеяў</p>
<p>суцэльнае зло.</p>
<p> </p>
<p>І узняўся тады</p>
<p>ўвесь працоўны народ.</p>
<p>І пайшоў ён крышыць</p>
<p>гэны д’ябальскі флот.</p>
<p> </p>
<h3><a id="chapter4"></a>3</h3>
<p>Каты лютыя бралі</p>
<p>Ганулю Казей,</p>
<p>з хаты роднае бралі,</p>
<p>ад родных людзей.</p>
<p> </p>
<p>А яна, перад смерцю,</p>
<p>з фашысцкай пятлі:</p>
<p>«Не давайце паганцам</p>
<p>Савецкай зямлі!»</p>
<p> </p>
<p>Дзве слязінкі-жамчужыны</p>
<p>палі на дол,</p>
<p>пакаціліся сцежкай</p>
<p>ля вёсак, ля сёл.</p>
<p> </p>
<p>Прыкаціліся ў хату,</p>
<p>да родных дзяцей,</p>
<p>дзве слязінкі-жамчужыны</p>
<p>Ганны Казей.</p>
<p> </p>
<p>Арыядне у сэрца</p>
<p>запала адна,</p>
<p>каб за матчыну праўду</p>
<p>стаяла яна.</p>
<p> </p>
<p>А другая Марату</p>
<p>на сэрца лягла,</p>
<p>каб рука яго цвёрдай</p>
<p>у помсце была...</p>
<p> </p>
<h3><a id="chapter5"></a>4</h3>
<p>Арыядна пайшла</p>
<p>ў партызанскі атрад.</p>
<p>Партызанскі атрад</p>
<p>адшукаў і Марат.</p>
<p> </p>
<p>Ён,</p>
<p>і ў бронзе паўстаўшы,</p>
<p>па смерці сваёй,</p>
<p>зброю ўзняўшы,</p>
<p>імкнецца</p>
<p>на ворага ў бой...</p>
<p> </p>
<h3><a id="chapter6"></a>5</h3>
<p>Што магла —</p>
<p>ўсё ў атрадзе рабіла яна.</p>
<p>Калі трэба —</p>
<p>з людзьмі,</p>
<p>калі трэба —</p>
<p>адна.</p>
<p> </p>
<p>Гартавалася добра</p>
<p>ў паходах лясных,</p>
<p>на парозе семнаццатай,</p>
<p>юнай вясны.</p>
<p> </p>
<p>Не дзявочыя сны</p>
<p>і не кветак букет:</p>
<p>то на ворага ў бой,</p>
<p>то ў засаду, ў сакрэт.</p>
<p> </p>
<p>Каля боку вінтоўка,</p>
<p>ў сумёце сама.</p>
<p>А праз боты дзіравыя</p>
<p>лезе зіма...</p>
<p> </p>
<p>Паўкажушак дубее</p>
<p>і стыне карой,</p>
<p>вышчараецца люты мароз</p>
<p>па-над ёй...</p>
<p> </p>
<p>Навучылася ўсё</p>
<p>Арыядна цярпець:</p>
<p>— Чым рабыняю жыць,</p>
<p>лепш геройская смерць!</p>
<p> </p>
<h3><a id="chapter7"></a>6</h3>
<p>На вайне небяспека</p>
<p>і ўночы, і ўдзень.</p>
<p>Ад разведкі</p>
<p>трывожная вестка ідзе:</p>
<p> </p>
<p>«Вораг лес акружае</p>
<p>пякельнай пятлёй.</p>
<p>Артылерыю</p>
<p>вораг</p>
<p>прывёў за сабой...»</p>
<p> </p>
<p>Баявая трывога:</p>
<p>— Прарвацца хутчэй!</p>
<p>Ды не спіць і аблога,</p>
<p>не плюшчыць вачэй.</p>
<p> </p>
<p>Мінамётным агнём</p>
<p>сустракаюць атрад.</p>
<p>Ні наперад ісці,</p>
<p>ні вяртацца назад...</p>
<p> </p>
<p>Закапаліся ў снег.</p>
<p>Ад начы да начы...</p>
<p>Праз варожы заслон</p>
<p>аніяк не ўцячы...</p>
<p> </p>
<p>А мароз,</p>
<p>як раз’юшаны пёс з ланцуга,</p>
<p>ўсё гайсае ля рук,</p>
<p>па спіне,</p>
<p>па нагах...</p>
<p> </p>
<h3><a id="chapter8"></a>7</h3>
<p>Ноч прайшла так.</p>
<p>І дзень перабыты адзін.</p>
<p>А здаецца,</p>
<p>мінула</p>
<p>сто тысяч гадзін.</p>
<p> </p>
<p>А здаецца,</p>
<p>мінула дванаццаць гадоў:</p>
<p>пасівелі галовы</p>
<p>у нашых братоў.</p>
<p> </p>
<p>У разведку паслалі</p>
<p>спрытнейшых траіх,</p>
<p>каб прайшлі,</p>
<p>каб гукнулі падмогу да іх.</p>
<p> </p>
<p>Арыядна</p>
<p>той трэцяй якраз і была.</p>
<p>Тры гадзіны</p>
<p>сто метраў</p>
<p>разведка паўзла...</p>
<p> </p>
<p>Прапаўзлі.</p>
<p>Праслізнулі</p>
<p>ля псоў-чужаніц.</p>
<p>Ды не ведае гора</p>
<p>ніякіх граніц:</p>
<p> </p>
<p>на засаду натрапілі</p>
<p>ў вёсцы глухой.</p>
<p>Двое выйшлі навекі</p>
<p>з сям’і баявой...</p>
<p> </p>
<h3><a id="chapter9"></a>8</h3>
<p>Арыядна адна засталася</p>
<p>зусім.</p>
<p>Цераз ноч яна йдзе</p>
<p>з даручэннем сваім.</p>
<p> </p>
<p>Памарожаны ногі.</p>
<p>На ранах ідзе,</p>
<p>каб ратунак</p>
<p>таварышам даць</p>
<p>у бядзе.</p>
<p> </p>
<p>Цераз цёмную ноч яна йдзе,</p>
<p>праз лясы.</p>
<p>На дарозе чутны</p>
<p>чужаніц галасы.</p>
<p> </p>
<p>Так праходзіць яна</p>
<p>за вярстою вярсту,</p>
<p>сустракае яна</p>
<p>партызан на пасту.</p>
<p> </p>
<p>Па трывозе —</p>
<p>на конях выходзіць атрад.</p>
<p>Праз гадзіну</p>
<p>падмога імчыцца назад:</p>
<p> </p>
<p>зратавалі,</p>
<p>забралі з аблогі сяброў...</p>
<p>Арыядна</p>
<p>ў дарогу збіраецца зноў.</p>
<p> </p>
<h3><a id="chapter10"></a>9</h3>
<p>Трэба ў вёску,</p>
<p>для хворых па лекі,</p>
<p>хутчэй.</p>
<p>Арыядна ідзе</p>
<p>да знаёмых людзей...</p>
<p> </p>
<p>Ці ішла, ці паўзла —</p>
<p>ўсё дастала яна</p>
<p>і прынесла ратунак сябрам</p>
<p>да відна.</p>
<p> </p>
<p>А сама,</p>
<p>як падрэзаны колас,</p>
<p>на дол...</p>
<p>Не кладуць для бяды</p>
<p>ні дарог,</p>
<p>ні мастоў,—</p>
<p> </p>
<p>падышла</p>
<p>і лягла ля дзяўчыніных ног.</p>
<p>З ёю смутак</p>
<p>істужкаю чорнаю</p>
<p>лёг...</p>
<p> </p>
<p>У лясным лазарэце</p>
<p>хірург ля стала...</p>
<p>А бяда</p>
<p>ля дзяўчыніных ног залягла...</p>
<p> </p>
<h3><a id="chapter11"></a>10</h3>
<p>Быў калісьці на свеце</p>
<p>Сцэвола-герой.</p>
<p>За айчыну —</p>
<p>руку ён паклаў на агонь.</p>
<p> </p>
<p>Як узор</p>
<p>несмяротнай адвагі такой,</p>
<p>у сталеццях праслаўлена</p>
<p>імя яго...</p>
<p> </p>
<p>Як жа ўславіць нам тых,</p>
<p>што гарэлі ў агні,</p>
<p>што агонь залівалі</p>
<p>сваёю крывёй,</p>
<p> </p>
<p>каб айчына пазнала</p>
<p>шчаслівыя дні,</p>
<p>каб свабода</p>
<p>заўжды</p>
<p>красавала на ёй?</p>
<p> </p>
<p>На шпітальныя ложкі</p>
<p>прыходзіў агонь,</p>
<p>завіваўся пад скроні,</p>
<p>пад марлю,</p>
<p>бінты...</p>
<p> </p>
<p>Дабяла выпякаў ён там</p>
<p>кожную скронь,</p>
<p>а на ўгоеных ранах</p>
<p>дасюль не астыў...</p>
<p> </p>
<h3><a id="chapter12"></a>11</h3>
<p>Самалёт</p>
<p>да Байкала</p>
<p>дзяўчыну адвёз.</p>
<p>Зноў хірургі.</p>
<p>Чацвёрты</p>
<p>і пяты наркоз...</p>
<p> </p>
<p>Нерухомыя ногі...</p>
<p>Нібыта ўсё сон.</p>
<p>«Абмінуць...</p>
<p>Абысці ненавісны заслон»...</p>
<p> </p>
<p>«Што ты, пушча,</p>
<p>трывожна шуміш нада мной?</p>
<p>Што ты сэрца мне</p>
<p>кроіш</p>
<p>настырнай тугой?</p>
<p> </p>
<p>Я сяброў адратую!..</p>
<p>Не здамся!..</p>
<p>Прайду!..»</p>
<p> </p>
<p>Ачуняла.</p>
<p>Пазнала сваю ўсю бяду...</p>
<p> </p>
<h3><a id="chapter13"></a>12</h3>
<p>Гэта сніцца ўсё быццам...</p>
<p>Не знаць бы вас,</p>
<p>сны!</p>
<p>Пачынала вучыцца хадзіць</p>
<p>ля сцяны...</p>
<p> </p>
<p>Ад калыскі</p>
<p>ў маленстве —</p>
<p>матуля вяла.</p>
<p>Без матулі цяпер:</p>
<p>каля сцен,</p>
<p>ля стала...</p>
<p> </p>
<p>Неслухмяныя ногі</p>
<p>адводзілі ўбок.</p>
<p>Арыядна</p>
<p>смялей накіроўвала крок.</p>
<p> </p>
<p>А пратэзы</p>
<p>скрыпелі</p>
<p>на хворых нагах,</p>
<p>як праклёны для тых,</p>
<p>што пасеялі жах...</p>
<p> </p>
<p>За калецтвы людскія,</p>
<p>за безліч магіл</p>
<p>гэты скрып</p>
<p>свае скаргі</p>
<p>над светам насіў...</p>
<p> </p>
<p>Немагчымае стала</p>
<p>магчымым тады:</p>
<p>дамаглася юначка</p>
<p>павольнай хады...</p>
<p> </p>
<h3><a id="chapter14"></a>13</h3>
<p>І руіны, і попел,</p>
<p>і шэры пясок...</p>
<p>Толькі вецер гайсае</p>
<p>з кутка</p>
<p>у куток.</p>
<p> </p>
<p>Засыпае сляды</p>
<p>ненажорнай вайны.</p>
<p>Каб навекі загінулі</p>
<p>ў свеце яны!</p>
<p> </p>
<p>Распрастаў свае плечы</p>
<p>працоўны народ.</p>
<p>— Аднаўляць!</p>
<p>Будаваць! —</p>
<p>заклікае паход...</p>
<p> </p>
<p>Як з усходкі на ўсходку,</p>
<p>вышэй і вышэй,</p>
<p>не шкадуючы сіл</p>
<p>і бяссонных начэй,</p>
<p> </p>
<p>Арыядна ў паход</p>
<p>па навуку ідзе,</p>
<p>каб з навукаю жыць</p>
<p>і тварыць для людзей,</p>
<p> </p>
<p>каб наяве пабачыць</p>
<p>шчаслівых дзяцей</p>
<p>і усмешак вясёлыя іскры</p>
<p>з вачэй...</p>
<p> </p>
<p>А якая ж навука патрэбна</p>
<p>для тых,</p>
<p>што да працы вялікай</p>
<p>рыхтуюць малых,</p>
<p> </p>
<p>навучаюць у школе ад малку</p>
<p>дзяцей</p>
<p>жыць для шчасця</p>
<p>працоўных людзей?</p>
<p> </p>
<p>І ці многа такіх ёсць бяздушных у нас,</p>
<p>што не ўспомняць</p>
<p>з падзякай сардэчнаю час,</p>
<p> </p>
<p>калі ў школе</p>
<p>настаўніка першы урок</p>
<p>узмацніў,</p>
<p>падтрымаў</p>
<p>наш няўпэўнены крок,</p>
<p> </p>
<p>дапамог да вышынь нам узняцца ў жыцці</p>
<p>і да мэты</p>
<p>найлепшую сцежку</p>
<p>знайсці?</p>
<p> </p>
<h3><a id="chapter15"></a>14</h3>
<p>Толькі духам слабыя —</p>
<p>на лёгкі ўсё шлях.</p>
<p>Толькі моцныя духам</p>
<p>шукаюць размах</p>
<p> </p>
<p>і для творчае працы,</p>
<p>на шчасце для ўсіх,</p>
<p>і для сіл нестрыманых</p>
<p>магутных сваіх.</p>
<p> </p>
<p>Арыядна упарта ішла</p>
<p>праз гады,</p>
<p>не спыніла на хвілю</p>
<p>напорнай хады.</p>
<p> </p>
<p>Як пачэсны за працу вянок на чало,</p>
<p>атрымала</p>
<p>настаўніцкі сціплы дыплом...</p>
<p> </p>
<p>Лабірынтам нялёгкім</p>
<p>яна перайшла,</p>
<p>каб дарогу другім</p>
<p>паказаць</p>
<p>да святла,</p>
<p> </p>
<p>памагчы не шукаць,</p>
<p>як шукалі калісь,</p>
<p>а ствараць</p>
<p>кветку шчасця</p>
<p>Савецкай зямлі.</p>
<p> </p>
<h3><a id="chapter16"></a>15</h3>
<p>Не за косы тугія,</p>
<p>што віснуць да пят,</p>
<p>не за чорныя бровы</p>
<p>ці млосны пагляд,</p>
<p> </p>
<p>не за тое,</p>
<p>завуць што жаночай красой,</p>
<p>хоць не горш ты другіх</p>
<p>прыгажосцю сваёй,—</p>
<p> </p>
<p>за вялікую мужнасць</p>
<p>і ўпартасць тваю</p>
<p>я пашану сваю</p>
<p>ў сціплым творы</p>
<p>даю.</p>
<p> </p>
<p>Паядынак вяла ты</p>
<p>са смерцю самой,</p>
<p>на пакуту гарчэйшую</p>
<p>выйшла ты ў бой,—</p>
<p> </p>
<p>і адолела іх.</p>
<p>Нам усім</p>
<p>прыклад вечны дала</p>
<p>паядынкам сваім.</p>
<p> </p>
<h3><a id="chapter17"></a>16</h3>
<p>Нават камень</p>
<p>рассыпаўся б</p>
<p>дробнай жарствой,</p>
<p>каб прайшоў ён</p>
<p>па сцежцы жыццёвай</p>
<p>тваёй...</p>
<p> </p>
<p>Арыядна, сястрыца!</p>
<p>Нязломны твой дух</p>
<p>перамог</p>
<p>найвялікшае гора,</p>
<p>бяду.</p>
<p> </p>
<p>Памагла табе</p>
<p>матчына спадчына —</p>
<p>ніць,</p>
<p>што не тлее, не тоне,</p>
<p>ў агні не гарыць,</p>
<p> </p>
<p>што зіхціць</p>
<p>за зіхценне ўсіх зор</p>
<p>яскравей,</p>
<p>то —</p>
<p>любоў да айчыны,</p>
<p>працоўных людзей.</p>
<p> </p>
<p>Лабірынтам нядолі,</p>
<p>пакуты,</p>
<p>трывог</p>
<p>з гэтай ніццю</p>
<p>да светлых ты выйшла дарог.</p>
<p> </p>
<p>Дапаможа яна</p>
<p>ў лабірынтах усім,</p>
<p>хто трымаць будзе</p>
<p>ніць гэту</p>
<p>ў сэрцы сваім.</p>
<p> </p>
<p class="sign">1960</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>