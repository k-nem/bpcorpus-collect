<div class="container">
<div class="book-utils">
<div id="qrcode"></div>
<a href="/Uladzimir_Dubouka/Cudounaja_znachodka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Дубоўка -->
<!-- HEADER_FIELD CreationYear: 1960? -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 1960 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1960? -->
<!-- HEADER_FIELD SectionAuthor: Вершы -->
<!-- HEADER_FIELD Source: невядомая -->
<!-- HEADER_FIELD StyleGenre: мастацкі/верш,мастацкі/казка -->
<!-- HEADER_FIELD Title: Цудоўная знаходка -->
<h2><a href="http://knihi.com/Uladzimir_Dubouka/">Уладзімір Дубоўка</a></h2>
<h2>Цудоўная знаходка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Не далёка і не блізка,</p>
<p>не высока і не нізка</p>
<p> </p>
<p>адбылася дзея гэта</p>
<p>у пачатку самым лета.</p>
<p> </p>
<p>Летні дзень такі прыгожы!</p>
<p>Хто у хаце ўседзець можа?</p>
<p> </p>
<p>Дзеці ўсе на панадворку.</p>
<p>Іх вясёлыя гаворкі,</p>
<p> </p>
<p>смех і песні чутны вокал,</p>
<p>узлятаюць пад аблокі.</p>
<p> </p>
<p>Паспявалі, падурэлі,</p>
<p>пагулялі, пасядзелі.</p>
<p> </p>
<p>Але ў вёсцы ўсё знаёма.</p>
<p>- Пойдзем, хлопцы,</p>
<p>лепш на Кромань! -</p>
<p> </p>
<p>Кромань - возера лясное.</p>
<p>А прыгожае якое!</p>
<p> </p>
<p>Я спрачацца не бяруся, -</p>
<p>шмат азёр на Беларусі,</p>
<p> </p>
<p>але лепшае, чым Кромань,</p>
<p>мне, па праўдзе, невядома...</p>
<p> </p>
<p>Як сказалі, так зрабілі,</p>
<p>узняліся, як на крыллі,</p>
<p> </p>
<p>і пайшлі лясной дарожкай</p>
<p>іх няўрымслівыя ножкі.</p>
<p> </p>
<p>Бор пачуў знаёмы гоман.</p>
<p>У бары яны як дома.</p>
<p> </p>
<p>Ідучы, спаткалі зайца,</p>
<p>пачалі за зайцам гнацца.</p>
<p> </p>
<p>Ды здагнаць яго не вельмі:</p>
<p>ён уцёк адразу ў ельнік.</p>
<p> </p>
<p>Мільганула і вавёрка.</p>
<p>Ушчыналі з ёй гаворку:</p>
<p> </p>
<p>і прасілі, і гукалі,</p>
<p>і махалі ёй рукамі, -</p>
<p> </p>
<p>а яна сядзіць на месцы</p>
<p>і нібы з хлапцоў смяецца.</p>
<p> </p>
<p>Дзяцел толькі глянуў скоса,</p>
<p>адляцеў за пару сосен</p>
<p> </p>
<p>і пачаў «тук-тук» нанова.</p>
<p>Вось і ўся яго размова!</p>
<p> </p>
<p>Так да возера і выйшлі.</p>
<p>А на возеры - зацішна.</p>
<p> </p>
<p>Распранаючыся з ходу,</p>
<p>хлопцы ўсе палезлі ў воду.</p>
<p> </p>
<p>Паляцелі ў неба пырскі</p>
<p>ў залатым праменні бліскаць.</p>
<p> </p>
<p>Хлопцы ўсе наперагонкі,</p>
<p>хто «вінтом», хто «на сажонкі».</p>
<p> </p>
<p>Хто на дно нырцуе змаху,</p>
<p>роўна з рыбкамі без страху.</p>
<p> </p>
<p>А вада як шкло прызрыста,</p>
<p>ў ёй пабачыш ты ўсё чыста:</p>
<p> </p>
<p>ў ёй каменьчык нават кожны</p>
<p>ў глыбіні разгледзець можна.</p>
<p> </p>
<p>Хлопец там адзін угледзеў</p>
<p>ключык з золата ці з медзі,</p>
<p> </p>
<p>што ляжаў на дне азёрным</p>
<p>больш да зорачкі падобны.</p>
<p> </p>
<p>Зноў нырнуў ён. Пад вадою</p>
<p>ухапіў той ключ рукою,</p>
<p> </p>
<p>а пасля, узняўшы ўгору,</p>
<p>да сяброў сваіх гаворыць:</p>
<p> </p>
<p>- Хлопцы, хлопцы! Ключык маю!</p>
<p>Гляньце, пекната якая! -</p>
<p> </p>
<p>Ключык зіхаціць на сонцы.</p>
<p>Падплылі адразу хлопцы:</p>
<p> </p>
<p>- Ды такога век не ўбачыш,</p>
<p>старажытны ён, няйначай!</p>
<p> </p>
<p>Дзве бародкі ў ім з насечкай,</p>
<p>зверху - постаць чалавечка.</p>
<p> </p>
<p>Сапраўды, ключоў нямала,</p>
<p>а такога не бывала! -</p>
<p> </p>
<p>Іх кароткая размова</p>
<p>прывяла да думкі новай:</p>
<p> </p>
<p>«Ключык мы ў руках трымаем,</p>
<p>а замка пакуль не маем!</p>
<p> </p>
<p>Пашукаць яшчэ нам варта!»</p>
<p>Заняліся ўсе упарта</p>
<p> </p>
<p>новым пошукам яны там</p>
<p>на пясочку перамытым.</p>
<p> </p>
<p>У вадзіцы кожны камень</p>
<p>перамацалі рукамі.</p>
<p> </p>
<p>Ментузы усе і ракі</p>
<p>паўцякалі, небаракі,</p>
<p> </p>
<p>і дзівіліся страшэнна:</p>
<p>«Гэта ловяць нас, напэўна!»</p>
<p> </p>
<p>Тут адзін і крыкнуў хлопец:</p>
<p>- Вам шукаць, браточкі, хопіць!</p>
<p> </p>
<p>Што знайшоў, і сам не знаю!</p>
<p>Можа, скрынка там якая,</p>
<p> </p>
<p>можа, неякі куфэрак, -</p>
<p>даставаць нам трэба неяк! -</p>
<p> </p>
<p>Паглядзелі зверху - праўда!</p>
<p>Век яго не адшукаў бы,</p>
<p> </p>
<p>бо на ім пясок намыты,</p>
<p>ён пяском увесь закрыты,</p>
<p> </p>
<p>толькі бок адзін куфэрка</p>
<p>серабрыцца, як люстэрка.</p>
<p> </p>
<p>На куфэрку - ручка з медзі,</p>
<p>зверху ручку ўбачыш ледзьве.</p>
<p> </p>
<p>Хоць вялікая удача,</p>
<p>не малая і задача:</p>
<p> </p>
<p>як дастаць адтуль куфэрак,</p>
<p>выцягнуць яго на бераг?</p>
<p> </p>
<p>Ды зрабілі хлопцы з толкам,</p>
<p>абышліся без вяроўкі:</p>
<p> </p>
<p>паяскі свае сабралі,</p>
<p>у адзін усе звязалі,</p>
<p> </p>
<p>а пасля ўсё тыя ж ручкі</p>
<p>да куфэрачнае ручкі</p>
<p> </p>
<p>спрытна пояс прычапілі,</p>
<p>ўсё зрабілі, што ў іх сіле.</p>
<p> </p>
<p>Пачалі цягнуць памалу,</p>
<p>паяскі каб не парвала.</p>
<p> </p>
<p>Заспяваў адзін уголас,</p>
<p>каб дужэй цягнулі пояс:</p>
<p> </p>
<p>«Раз - два,</p>
<p>яшчэ раз!</p>
<p>Хопіць сілы,</p>
<p>хлопцы, ў нас!</p>
<p>Раз - два,</p>
<p>яшчэ раз!</p>
<p>Не парвіся,</p>
<p>віты пас!»</p>
<p> </p>
<p>А куфэрак па пясочку</p>
<p>ўсё ідзе за паясочкам.</p>
<p> </p>
<p>І прыйшоў на самы бераг,</p>
<p>дзе хлапцы стаялі ў шэраг.</p>
<p> </p>
<p>Тут яго памылі чыста,</p>
<p>селі з ім пад дуб вячысты.</p>
<p> </p>
<p>Падалася добра справа!</p>
<p>Што ў куфэрку, вось цікава!</p>
<p> </p>
<p>Можа, шапка-невідзімка?</p>
<p>Самабойная дубінка?</p>
<p> </p>
<p>Ці настольнік самабраны?</p>
<p>Ці кілім самалятальны?</p>
<p> </p>
<p>Хто зрабіў куфэрак гэты</p>
<p>і чаму схаваў ад свету?</p>
<p> </p>
<p>Можа, ехаў хто на чоўне,</p>
<p>перакінуўся раптоўна,</p>
<p> </p>
<p>сам і выплыў, можа, неяк,</p>
<p>а на дно пайшоў куфэрак?</p>
<p> </p>
<p>Лепш сваім пабачыць вокам,</p>
<p>што ляжала так глыбока.</p>
<p> </p>
<p>Хлопец быў адзін старэйшы,</p>
<p>і дужэйшы, і смялейшы.</p>
<p> </p>
<p>Ключ уставіў у замок ён.</p>
<p>Хлопцы ўсе наўкол замоўклі.</p>
<p> </p>
<p>Павярнуў ключом ён двойчы.</p>
<p>Аж гараць у хлопцаў вочы.</p>
<p> </p>
<p>Века ён падняў рукою,</p>
<p>а пад ім адной сям'ёю</p>
<p> </p>
<p>сабраліся, як на тое,</p>
<p>казачныя ўсе героі:</p>
<p> </p>
<p>з нашых казак, з нашых баек,</p>
<p>падлічыць усіх няма як.</p>
<p> </p>
<p>Барсукі тут і вавёркі</p>
<p>з вожыкам вядуць гаворкі.</p>
<p> </p>
<p>Тут і зайцы, і лісіцы,</p>
<p>Усё, што толькі ў сне прысніцца.</p>
<p> </p>
<p>Вось у гэтай самай хвілі</p>
<p>хлопцы ўсе загаманілі:</p>
<p> </p>
<p>- На ключы дзядок знаёмы!</p>
<p>Гэта Бай усім вядомы!</p>
<p> </p>
<p>Скарбам ён сваім паможа</p>
<p>казак шмат стварыць прыгожых.</p>
<p> </p>
<p>Будуць весці зноў гаворкі</p>
<p>і лісіцы, і вавёркі.</p>
<p> </p>
<p>Заспяваюць птушкі хорам,</p>
<p>пойдуць хвалі праз азёры.</p>
<p> </p>
<p>Навядзе парадкі вожык</p>
<p>на дарожках, ля дарожак.</p>
<p> </p>
<p>З барабанам пойдуць зайцы,</p>
<p>каб смялей з ваўком змагацца.</p>
<p> </p>
<p>Ўсе быліцы-небыліцы</p>
<p>прынясе да нас лісіца...</p>
<p> </p>
<p>Гэта дасць праз час кароткі</p>
<p>ім цудоўная знаходка.</p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: невядомая<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>