<div class="container">
<div class="book-utils">
<div id="qrcode"></div>
<a href="/Uladzimir_Dubouka/Krycauskaja_spakusa.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Дубоўка -->
<!-- HEADER_FIELD CreationYear: 1925 -->
<!-- HEADER_FIELD Edition: Дубоўка Уладзімір. Выбраныя творы ў двух тамах. Т. ІІ. Паэмы, балады, казкі. Мінск, "Беларусь", 1965. - 432 с. -->
<!-- HEADER_FIELD FirstPublicationYear: 1925 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1965 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/балада,мастацкі/паэма -->
<!-- HEADER_FIELD Title: Крычаўская спакуса -->
<h2><a href="http://knihi.com/Uladzimir_Dubouka/">Уладзімір Дубоўка</a></h2>
<h2>Крычаўская спакуса</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<a href="#chapter7">7</a><br/>
<a href="#chapter8">8</a><br/>
<a href="#chapter9">9</a><br/>
<a href="#chapter10">10</a><br/>
<a href="#chapter11">11</a><br/>
<a href="#chapter12">12</a><br/>
<a href="#chapter13">13</a><br/>
<a href="#chapter14">14</a><br/>
<a href="#chapter15">15</a><br/>
<a href="#chapter16">16</a><br/>
<a href="#chapter17">17</a><br/>
<a href="#chapter18">18</a><br/>
<a href="#chapter19">19</a><br/>
<a href="#chapter20">20</a><br/>
<a href="#chapter21">21</a><br/>
<a href="#chapter22">22</a><br/>
<a href="#chapter23">23</a><br/>
<a href="#chapter24">24</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>1</h3>
<p>Колькі разоў цябе нішчылі, Крычаў,</p>
<p>не пакідалі на камені камень.</p>
<p>Вораг на тое ніяк не разлічваў,</p>
<p>што ты стаяў і стаяцьмеш вякамі.</p>
<p>Біў неаднойчы ты панскую зграю,</p>
<p>не памаглі ёй ні крыж, ні гарматы.</p>
<p>Сіла працоўная не памірае,</p>
<p>а памірае драпежнік пракляты.</p>
<p>Слаўныя дзеі твае не забыты,</p>
<p>як і сыны твае, горад-паўстанец.</p>
<p>Могілак іх не адзначылі пліты,</p>
<p>але шануе народная памяць.</p>
<p> </p>
<h3><a id="chapter2"></a>2</h3>
<p>Цяжка было гарацешнаму люду:</p>
<p>многа паноў і падпанкаў нямала.</p>
<p>Дралі і бралі з народа усюды,</p>
<p>тая драніна паноў і трымала.</p>
<p>Ждалі-чакалі якойсьці палёгкі,</p>
<p>ждалі-чакалі ратунку ад бога.</p>
<p>Бог для народа заўсёды далёкі,</p>
<p>толькі багатым дае дапамогу.</p>
<p>Добра пазнаўшы і тое і тое,</p>
<p>сталі без бога, уласнай рукою,</p>
<p>браць і маёнткі, і землі, і гуты ўсе,</p>
<p>хто галодны, раздзеты, разуты.</p>
<p> </p>
<h3><a id="chapter3"></a>3</h3>
<p>Людзі жылі, як гарох пры дарозе,</p>
<p>людзі жылі у штодзённай трывозе.</p>
<p>Людскага хлеба не бачылі людзі,</p>
<p>гора пілі у страшэннай пакуце.</p>
<p>Польныя зёлкі, лясное карэнне</p>
<p>мелі яны для свайго спажыўлення.</p>
<p>Хлеб учынялі з трухлявага дуба,</p>
<p>абы як-небудзь пазбыцца ад згубы.</p>
<p>І напіліся тым горам дап’яна,</p>
<p>і закусілі тым хлебам трухляным.</p>
<p>Дуб, хоць трухляны, і даў, мабыць, сілу</p>
<p>зброю падняць на князёў Радзівілаў.</p>
<p> </p>
<h3><a id="chapter4"></a>4</h3>
<p>Сож ты, мой Сож, паўнаводны які ты!</p>
<p>Колькі вады перагнаў ты да мора!</p>
<p>Бачыш ты ў небе высокім блакіты,</p>
<p>бачыш ты неба блакітнага зоры.</p>
<p>Крышыш ты камень магутнаю хваляй,</p>
<p>топіш на дно і пяском замываеш,</p>
<p>каб і не ведалі, каб і не зналі,</p>
<p>дзе яго сіла схавана цяжкая.</p>
<p>Што ж не скрышыў ты і панскую ўладу,</p>
<p>што не ўтапіў ты на дно, як каменне,</p>
<p>гору цяжкому не даў ты прынаду</p>
<p>там, пад каменнем, пад самым струменнем?</p>
<p> </p>
<h3><a id="chapter5"></a>5</h3>
<p>Сож ты, мой Сож, паўнаводны які ты!</p>
<p>Колькі ты бачыў гадоў незлічоных!</p>
<p>Твой жа народ быў пакутай ускрыты</p>
<p>і падпяразаны жальбаю чорнай.</p>
<p>Ён працярпеў немаведама колькі,</p>
<p>ды не хапіла яму церплівосці.</p>
<p>Крычаўскі край і узняўся на бойку,</p>
<p>на Радзівіла, на ўсіх ягамосцяў.</p>
<p>А на чале тых, што помста злучыла,</p>
<p>сталіся Вецер, Карпач і Вашчыла.</p>
<p> </p>
<h3><a id="chapter6"></a>6</h3>
<p>Кінулі гуты рабочыя людзі,</p>
<p>рудні пакінулі, каменяломні.</p>
<p>Добра пазналі — палёгкі не будзе,—</p>
<p>ўсе яны роўна пакутай накормлены.</p>
<p>Кінулі цеслі і лайбы і чоўны:</p>
<p>хай дарабляе іх Гдалій шаноўны.</p>
<p>Ён адкупшчык, і яму ўся трывога,</p>
<p>хай спавяшчае хоць князя самога...</p>
<p>Кінуў рабочы варштаты і жорны,</p>
<p>выйшлі сяляне, бо ўсе непакорны!</p>
<p>Толькі у кузнях агонь не згасае:</p>
<p>зброю рыхтуюць, а час не чакае...</p>
<p> </p>
<h3><a id="chapter7"></a>7</h3>
<p>Несамавітая зброя, як быццам,—</p>
<p>косы, сякеры з гартованай сталі.</p>
<p>Цяжка сякерам з гарматамі біцца,</p>
<p>але сякеры за праўду стаялі.</p>
<p>Іменем круля ды іменем бога</p>
<p>коса і крыва стралялі гарматы.</p>
<p>Іменем шчасця народа самога</p>
<p>білі сякеры усіх прыганятых.</p>
<p>Многа маёнткаў было каля Сожа,</p>
<p>многа засценкаў і розных фальваркаў.</p>
<p>Спалены тыя, забралі з тых збожжа,</p>
<p>знішчылі князеву ўсю гаспадарку.</p>
<p> </p>
<h3><a id="chapter8"></a>8</h3>
<p>Гнёзды гандлярскія разам палалі,</p>
<p>борзда праводзіў агонь падрахункі.</p>
<p>А для жывых і няспаленых Гдалій</p>
<p>у Радзівіла прасіў паратунку:</p>
<p>«Князю, мой князю! Каб ведалі, ясны,</p>
<p>што у нас робіцца, дзеецца што ў нас!</p>
<p>Добразычлівец ваш, Гдалій няшчасны,</p>
<p>страху і клопату цяжкага поўны!</p>
<p>Тое, што мелі мы з князем калісьці,</p>
<p>ўсё затапталі, забралі дазвання.</p>
<p>Хлопы праклятыя, бога забыўшыся,</p>
<p>паляць маё, ды і ваша, васпане...»</p>
<p> </p>
<h3><a id="chapter9"></a>9</h3>
<p>Біскупу плебан пісаў тэрмінова:</p>
<p>«Благаславёны! Насланне якое!</p>
<p>З боскай няміласці люд наш вясковы</p>
<p>творыць рабункі блюзнерскай рукою.</p>
<p>Ён да касцёла зусім не прыходзіць,</p>
<p>ні на малітву святую ці споведзь,</p>
<p>зброю пабраўшы, паноў вынішчае,</p>
<p>паліць, рабуе усе дабрабыты.</p>
<p>Дайце параду, парады чакаем,</p>
<p>покуль і самі мы ўсе не пабіты.</p>
<p>Схізма мяцежнікаў благаславіла,</p>
<p>водзяць іх Вецер, Карпач і Вашчыла...»</p>
<p> </p>
<h3><a id="chapter10"></a>10</h3>
<p>Год пачынаўся семсот сараковы,</p>
<p>дымам пажараў той год быў праняты.</p>
<p>Не ратавалі ніякія сховы</p>
<p>ўсіх радзівілавых дапамагатых.</p>
<p>Плебану біскуп не піша адказу,</p>
<p>Гдалію князь не адказваў ні разу,</p>
<p>пан жа староста, шкадуючы замак,</p>
<p>больш гайдукоў не пушчае за браму.</p>
<p>Князя урэшце ўзяло як належыць,</p>
<p>піша у Крычаў з Нясвіжскай ён вежы,</p>
<p>піша загаднай і цвёрдай рукою:</p>
<p>«Знішчыць мяцеж! Што за глупства такое?..»</p>
<p> </p>
<h3><a id="chapter11"></a>11</h3>
<p>Замак стаіць па-над Сожам высока,</p>
<p>з вежы відаць наваколле далёка.</p>
<p>З вежы відаць вечаровай парою:</p>
<p>вогнішчы ходзяць, як самі сабою...</p>
<p>Пана старосту наўчаць бы не трэба,</p>
<p>мала і ён спадзяецца на неба,</p>
<p>але бяда — гайдукоў малавата,</p>
<p>хочаш не хочаш — пільнуй сваю хату.</p>
<p>Князь усяго не прадбачыць з Нясвіжа,</p>
<p>князю староста ў адказе і піша:</p>
<p>«Мала парадку, бо ўвесь край узняты.</p>
<p>Пораху шліце і шліце гарматы...»</p>
<p> </p>
<h3><a id="chapter12"></a>12</h3>
<p>Сіла сялянская выйшла пад Крычаў,</p>
<p>з крамы апошняй, скрывіўшы аблічча,</p>
<p>Гдалій глядзеў, як збянтэжаны злодзей,</p>
<p>што да апошняга справа падходзіць.</p>
<p>Плебан маліўся да пана Езуса,</p>
<p>каб супыніў ён урэшце спакусы.</p>
<p>Сам жа староста ад ранку да ранку</p>
<p>свой непакой сунімаў пагулянкай.</p>
<p>Мур — не праломіць ніхто галавою,</p>
<p>а гайдукоў — іх жа чортава плойма!</p>
<p>«Вып’ем па чарцы, каханы, са мною!</p>
<p>Вып’ем па чарцы, каханы, з табой мы!..»</p>
<p> </p>
<h3><a id="chapter13"></a>13</h3>
<p>Першы гайдук</p>
<p>Пане Стаху! Пане Ежы!</p>
<p>Гвалт, ды які!</p>
<p>Каля нашай белай вежы</p>
<p>грамадой стаяць</p>
<p>мужыкі!</p>
<p> </p>
<p>Пан Стах</p>
<p>Мужыкі стаяць ля вежы?</p>
<p>Грамадой?</p>
<p>Мабыць, просяць, пане Ежы,</p>
<p>пачастунку,</p>
<p>ды з лазой.</p>
<p> </p>
<p>Староста</p>
<p>Запражыце пару коні.</p>
<p>Хай лазы</p>
<p>прывязуць, найлепшай, смачнай,</p>
<p>два вазы.</p>
<p>Каб усім хапіла ўдосыць</p>
<p>мужыкам.</p>
<p>Каб мужык той быў удзячны</p>
<p>нам, панам.</p>
<p> </p>
<p>Першы гайдук</p>
<p>Ваш загад, яснейшы пане,</p>
<p>немагчыма здзейсніць,</p>
<p>бо яны стаяць ля брамы</p>
<p>і стаяць ля весніц.</p>
<p> </p>
<p>Староста</p>
<p>Што за ліха? Як ты смееш,</p>
<p>хам,</p>
<p>супярэчыць?</p>
<p>А навошта ж бізуны вам,</p>
<p>а навошта ж мечы?</p>
<p>Прэч! Каб духу іх не стала,</p>
<p>гэных псоў.</p>
<p>Хіба вас на зборні мала,</p>
<p>гультаёў?</p>
<p> </p>
<p>Ксёндз</p>
<p>Пане староста! Дазвольце на ласку!</p>
<p>Я уважаю сваім абавязкам</p>
<p>вас папярэдзіць, што справа — не жарты:</p>
<p>вораг падходзіць і вораг упарты.</p>
<p>Вы не звярталі увагі на тое,</p>
<p>як ён пустошыць староства разбоем.</p>
<p>Ён падышоў і да замка урэшце,</p>
<p>каб да канца сваю справу давесці.</p>
<p>Трэба, каб самі паднялі вы зброю,</p>
<p>зброю паднялі трывалай рукою.</p>
<p>Да абароны прастола святога</p>
<p>благаславенне даю вам ад бога...</p>
<p> </p>
<p>Староста</p>
<p>Бог — ён магутны, сябе абароніць.</p>
<p>Мы з панам Стахам балюем сягоння...</p>
<p> </p>
<p>Другі гайдук</p>
<p>Вяльможны! Ля замка са зброяй</p>
<p>народ зграмадзіўся мяцежны.</p>
<p>Чакаем мы ўзброеным строем,</p>
<p>каб далі загад свой належны.</p>
<p> </p>
<p>Староста</p>
<p>Зброю мне!</p>
<p>І меч дамаскі!</p>
<p>Пазнаёмім з панскай ласкай!</p>
<p> </p>
<h3><a id="chapter14"></a>14</h3>
<p>Чоўны сялянскія сталі на Сожы,</p>
<p>чоўны прайшлі і ў раку Крычаватку.</p>
<p>А з сухадолу ўвесь замак абложан</p>
<p>строем узброеным — ціха і гладка.</p>
<p>З вежы на дол паглядае староста:</p>
<p>справа на жарты зусім не падобна.</p>
<p>Так, як жылі, і ваююць — папросту:</p>
<p>косы, сякеры і кутыя доўбні...</p>
<p>«Трэба пастрашыць!</p>
<p>Ану там, гарматы!</p>
<p>На пачастунак —</p>
<p>сыпніце гранкулек!..»</p>
<p>І сыпанулі гарматы з раскатам,</p>
<p>ды не настрашыў гасцей пачастунак...</p>
<p> </p>
<h3><a id="chapter15"></a>15</h3>
<p>Сыпалі больш і яшчэ падсыпалі,</p>
<p>стрэлы трывожылі сінія хвалі,</p>
<p>і рассыпалі гранкулек нямала,</p>
<p>але народнае войска трывала</p>
<p>і не пабегла, як мысліў на вежы</p>
<p>пане староста, яснейшы пан Ежы.</p>
<p>Ксёндз узнасіў крыж святарны аберуч</p>
<p>і заклікаў, каб не ганьбілі веру.</p>
<p>Страшыў іх богам і страшыў іх чортам,</p>
<p>страх жа самога яго і агортваў...</p>
<p>Стаў цверазейшы староста намнога,</p>
<p>сцюжай за сэрца кранула трывога...</p>
<p> </p>
<h3><a id="chapter16"></a>16</h3>
<p>Дзень прамінуў, а другі на вытоцы,</p>
<p>ды перад замкам не журацца хлопцы.</p>
<p>Б’юць самастрэлы і лётаюць кулі,</p>
<p>але і ў замку багата адчулі:</p>
<p>пазагараліся панскія дахі,</p>
<p>дыхалі ў замку і дымам і страхам.</p>
<p>А заліваць іх — вады не хапіла,</p>
<p>бо на рацэ скрозь паўстанцкая сіла.</p>
<p>Покуль агню ратаваліся ў замку,</p>
<p>хлопцы да сцен падагналі фурманку.</p>
<p>Бочку скацілі пад самую браму,</p>
<p>пораху бочка — гасцінец для пана.</p>
<p> </p>
<h3><a id="chapter17"></a>17</h3>
<p>«Хлопцы! Трымайцеся моцна, браточкі!</p>
<p>Кнот запалілі, паклалі мы ў бочку!..»</p>
<p>Высака выбух ускінуў вароты,</p>
<p>брама адкрыта для вольнай галоты!</p>
<p>І узняліся са зброяй сяляне:</p>
<p>«Як сень годуеш, староста васпане?!»</p>
<p>Біліся доўга, крышылі сякеры.</p>
<p>Больш не трымалі ні вокны, ні дзверы.</p>
<p>Пана знайшлі на капліцы:</p>
<p>у бога</p>
<p>ён ратаваўся ад лёсу благога.</p>
<p>Вывелі ўсіх на замковую плошчу:</p>
<p>«Дай адпушчэнне грахоў іх, прабошча!..»</p>
<p> </p>
<h3><a id="chapter18"></a>18</h3>
<p>Суд адбываўся кароткі і борзды:</p>
<p>«Тое табе, што для нас ты настроіў...»</p>
<p>І апусцелі шляхецкія гнёзды</p>
<p>з гэных прысудаў народных герояў.</p>
<p> </p>
<h3><a id="chapter19"></a>19</h3>
<p>Так ваявалі рабочыя людзі,</p>
<p>кінуўшы панскія гуты, варштаты.</p>
<p>Вольна ўздыхнулі збалелыя грудзі,</p>
<p>рукі ўзнімаліся смела на катаў.</p>
<p>Так ваявалі сяляне у той час,</p>
<p>панскія ёрмы скрышыўшы на порах.</p>
<p>Лепей загінуць за шчасце аднойчы,</p>
<p>чым да магілы пакутаваць з горам.</p>
<p>Крычаў чатыры гады без паноў жыў,</p>
<p>з прагнаю верай у волю і шчасце.</p>
<p>Ён каралеўства усё устрывожыў:</p>
<p>выпала костка з ваўчынае пасці...</p>
<p> </p>
<h3><a id="chapter20"></a>20</h3>
<p>Князь Радзівіл не вылазіць з Варшавы:</p>
<p>ходзіць да круля, да яснавяльможных.</p>
<p>Просіць на крычаўскіх хлопаў управу,</p>
<p>далей марудзіць, ён кажа, няможна.</p>
<p>«Землі мае падзялілі дашчэнту,</p>
<p>самі сабе даравалі свабоду.</p>
<p>Гэта ж — спакуса для цэлага свету,</p>
<p>гэта ж — спакуса для іншых народаў...»</p>
<p>Ён ублагаў каралеўскую міласць:</p>
<p>конніцу далі, а з ёю гарматы.</p>
<p>Войска ідзе ратаваць Радзівілаў</p>
<p>і сіраціць беларускія хаты...</p>
<p> </p>
<h3><a id="chapter21"></a>21</h3>
<p>Біліся крычаўцы доўга за волю,</p>
<p>боем ручным на гарматы хадзілі.</p>
<p>Многа лягло крулявякаў на полі,</p>
<p>ўсё ж ткі паўстанцкую сілу скрышылі.</p>
<p>Пір быў вялікі у панскага войска,</p>
<p>пір быў вялікі і вельмі крывавы:</p>
<p>за Радзівілаў, «крулеўскую Польску»</p>
<p>секлі галовы налева, направа...</p>
<p>Секлі за тое, што ўзялі свабоду,</p>
<p>ўзялі уладу над дзедаўскім полем...</p>
<p>Секлі, каб знішчыць «спакусу народаў»,</p>
<p>каб на паноў не паўсталі ніколі...</p>
<p> </p>
<h3><a id="chapter22"></a>22</h3>
<p>Ветра схапілі, Карпач у жалеззі,</p>
<p>толькі Вашчылу паны «не зналезлі»:</p>
<p>борзды Вашчыла уцёк на Ўкраіну,</p>
<p>Мглін прытуліў гарацешнага сына...</p>
<p>Вецер, Карпач перазналі пакуты:</p>
<p>сам іх Пястрыцкі і катаваў люта.</p>
<p>Пане палкоўнік кароннага войска</p>
<p>катаваў іх за крулеўскую Польску:</p>
<p>жылы цягнулі, агнём прыпякалі,</p>
<p>косці крышылі і косці ламалі.</p>
<p>І абвясцілі народу жывому,</p>
<p>кара якая і будзе якому:</p>
<p>«...З ласкі крулеўскай і пана Езуса...</p>
<p>Ветра, што сеяў паўстання спакусу,</p>
<p>выкінуць з вежы на вострае колле,</p>
<p>каб на спакусу не клікаў ніколі...»</p>
<p>Вынеслі Ветра і скінулі каты,</p>
<p>як і прызначыў Пястрыцкі пракляты...</p>
<p>«...З ласкі крулеўскай і пана Езуса...</p>
<p>На Карпача, што пасеяў спакусу,</p>
<p>у медзвядзіную скуру зашыўшы,</p>
<p>выпусціць зграю някормленых выжлаў...»</p>
<p>Скурай абшыты, Карпач быў узняты,</p>
<p>як і прызначыў Пястрыцкі пракляты.</p>
<p>Пан пачынаў, а дакончылі выжлы:</p>
<p>што засталося — ўсё зграя дагрызла...</p>
<p> </p>
<h3><a id="chapter23"></a>23</h3>
<p>Але дарэмна, дарэмна, панове!</p>
<p>Тая спакуса ў агні не згарае.</p>
<p>Не перамог каралеўскі вайсковец,</p>
<p>і не змагла каралеўская зграя!</p>
<p> </p>
<h3><a id="chapter24"></a>24</h3>
<p>Колькі разоў цябе нішчылі, Крычаў,</p>
<p>не пакідалі на камені камень...</p>
<p>Вораг на тое ніяк не разлічваў,</p>
<p>што ты стаяў і стаяцьмеш вякамі...</p>
<p>Гэта ж НАРОД узнімаўся навалай,</p>
<p>а не Карпач, не Вашчыла ці Вецер.</p>
<p>Гэта ж народная сіла ўставала;</p>
<p>вечна яна існавацьме на свеце.</p>
<p>Слаўныя дзеі твае не забыты,</p>
<p>як і сыны твае, горад-паўстанец.</p>
<p>Могілак іх не адзначылі пліты,</p>
<p>але шануе народная памяць.</p>
<p> </p>
<p class="sign">1925</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>