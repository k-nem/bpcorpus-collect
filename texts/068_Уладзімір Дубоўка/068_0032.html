<div class="container">
<div class="book-utils">
<div id="qrcode"></div>
<a href="/Uladzimir_Dubouka/Niekatoryja_pryvatnyja_vypadki_milahucnasci_nasaje_movy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Дубоўка -->
<!-- HEADER_FIELD CreationYear: 14.07.1927 -->
<!-- HEADER_FIELD Edition: Часопіс «Узвышша», № 4, 1927 г.; Часопіс «Спадчына», № 5, 1992 г. -->
<!-- HEADER_FIELD FirstPublicationYear: 1927 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1992 -->
<!-- HEADER_FIELD SectionAuthor: Артыкулы -->
<!-- HEADER_FIELD SectionsTheme: Мова -->
<!-- HEADER_FIELD Source: невядомая -->
<!-- HEADER_FIELD StyleGenre: навуковы/навуковы артыкул -->
<!-- HEADER_FIELD Title: Некаторыя прыватныя выпадкі мілагучнасьці нашае мовы -->
<h2><a href="http://knihi.com/Uladzimir_Dubouka/">Уладзімір Дубоўка</a></h2>
<h2>Некаторыя прыватныя выпадкі мілагучнасьці нашае мовы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Беларуская мова вызначаецца сваёй агульнаю мілагучнасьцю. Мілагучнасьць гэта дасягаецца пэўнымі спосабамі, на падставе пэўных законаў. Законы мілагучнасьці мовы набываюць большага значэньня затым, што ў народнай поэзіі, у народнай мове яны зьявіліся не выпадкова. «Сучасныя нам самыя дробныя зьявы народнай поэзіі пабудаваны на аснове, якая складалася на працягу многіх тысячагодзьдзяў» (А.Потэбня, «Мысль и язык»). Сказанае прымушае нас да ўважнага вывучэньня гэтых зьяў, гэтых законаў і наступнага скарыстаньня іх у сваёй працы. На гэты раз спынюся на некаторых паасобных спосабах дасягненьня мілагучнасьці, на прыватных выпадках мілагучнасьці нашае мовы.</p>
<p>Трэба адзначыць раней, што найбольш мілагучныя мовы сьвету (італьянская і ўкраінская) маюць тую асаблівасьць, што бадай заўсёды ў словах, сказах спатыкаецца роўная колькасьць галосных і зычных (1:1). Гэта пропорцыйнасьць ва ўкраінскай мове часам парушаецца, але компэнсуецца і ўроўнаважваецца асобнымі эўфонічнымі спосабамі (пераход «в» на «у» ў вядомых выпадках і г.д.).</p>
<p>Беларуская мова з большага набліжаецца паводле чаргаваньня галосных і зычных гукаў да згаданых моваў (1:1,2; 1:1,3), але ўсё-ж поўнай роўнавагі не дасягае. На дапамогу прыходзяць асабліва музычныя гукі (падвойныя мягкія зычныя, а такжа д'з'; ц'; л'; н' і г.д.), якія, спатыкаючыся ў вялікай колькасьці, надзвычайна ўзбагачаюць гукавую композыцыю. На фоне гучаньня гэтых мягкіх цьвярдыя вылучаюцца ў якасьці акомпануючых, што ў агуле і дазваляе дасягнуць найвялікшай мэлёдыйнасьці.</p>
<p>Але ў нашай мове, як і ў іншых, часта-густа спатыкаецца зьбег галосных і зычных[1] гукаў, чым парушаецца мілагучнасьць. Першы выпадак, які азначаецца тэрмінам «гіатус», «гіат», умовімся азначаць беларускім словам жось[2], другі выпадак, які звычайна адпаведнага тэрміну ня мае, умовімся азначаць словам турэц[3].</p>
<p>Для зьліквідаваньня гэтых выпадкаў з цягам часу выпрацаваўся шэраг спосабаў. Спосабы гэтыя, зарэгістраваныя дасьледчыкамі нашае мовы, падаюцца часам і ў практычныя падручнікі, але, з большага, без належнага тлумачэньня або з тлумачэньнямі невыстарчальнымі.</p>
<p>Так, напрыклад, кажучы аб прыстаўных галосных «а», «і» перад словамі з пачатковай зычнай «р», «л» або «в», калі за імі ідуць іншыя зычныя, акад. Е.Ф.Карскі зазначае: «У насьледаваньне пералічаным выпадкам фонэтычнага разьвіцьця «і» перад вядомымі зычнымі гэты гук зьявіўся і перад іншымі групамі зычных, але ўжо ў якасьці прыстаўнога гуку для ўхіленьня няўдобнага зачыну слова» (прыклады - істужка, ігруша, іскрыпка, граў на йскрыпцы),</p>
<p>Такім чынам ясна, што гук «і» ў вымянёных выпадках зьяўляецца не выпадкова. Адгэтуль вывад, што і ў літаратурнай мове ён павінен ужывацца ў адпаведных мясцох («для ўхіленьня няўдобнага зачыну слова»). Тым ня менш, у практычнай граматыцы Я.Лёсіка спатыкаем наступнае: «Прыстаўное «і» можа зьявіцца і перад іншым зьбегам зычных на пачатку слова, напр. - істужка, іскрыпка, ігруша, ільлецца, але гэта «і» не фонэтычнае, і скарэй скажуць стужка, скрыпка, груша, льлецца[4]. У літаратурнай мове ў такіх словах прыстаўное «і» ня ўжываецца».</p>
<p>Можна было-б налічыць вялікую колькасьць выпадкаў, калі ў літаратурнай мове гэтае «і» якраз ужываецца. Але ня ў гэтым справа. Трэба раз назаўсёды ўстанавіць адно: прыстаўныя галосныя, прыдыханьні, падвойныя формы некаторых склонавых канчаткаў (напр., канчаткі прыметнікаў роднага склону, жаночага роду ў адзіночным ліку - «ае», «ай»...) зьяўляюцца ў народнай мове не выпадкова, а дзеля мэты ўхіленьня нямілагучных гуказлучэньняў. Калі гэткае палажэньне будзе прынята, тады можна будзе вызначыць пэўныя правілы ўжываньня тых ці іншых форм у літаратурнай мове.</p>
<p>На мой погляд, гэткае палажэньне спрэчак выклікаць ня можа. Можа толькі паўстаць супярэчаньне на падставе таго, што ўвядзеньне новых правіл у наш правапіс ускладніць і ацяжарыць яго вывучэньне. У адказ можна сказаць тое, што дэталяваньне і большая яснасьць паслужаць на карысьць, а не на шкоду.</p>
<p>Прыняўшы палажэньне, што прыстаўныя галосныя, прыдыханьні ды іншыя формы зьяўляюцца для пазбаўленьня жосі ці турца, мы зможам устанавіць такія практычныя правілы.</p>
<p> </p>
<p>1. Прыназоўнік «у». Ужываньне гэтага прыназоўніку да гэтага часу не спаткала ўгрунтаваных супярэчаньняў, і ён шырока выкарыстоўваецца ў нашай літаратурнай мове. Дрэнна толькі, што не заўсёды правільна ўжываецца ён у поэзіі. Чамусьці лічаць, што для поэзіі павінна быць нейкае выключэньне, што пасьля слоў з адкрытым канчаткам можа стаяць «у» поўнае, а з закрытым і зьмягчаным «у» нескладовае. Погляд такі памылковы. Нашы літаратары павінны пільна прытрымлівацца агульнага правіла. Што-б сказалі расейцы, каб іх поэты заместа «в» стаўлялі «у»? Гэткая зьява разглядалася-б як грубая памылка і няведаньне мовы. Тым больш павінен асуджацца адыход ад правільнага ўжываньня «у» ў нас, асабліва ва ўжываньні «ў» нескладовага пасьля слоў з закрытым і зьмягчаным канчаткам, бо такі адыход шкодна адбіваецца на гукавым успрыйманьні ды на рытме.</p>
<p> </p>
<p>2. Роўналежна паўстае пытаньне і наконт слоў з пачаткам на «у», якія ідуць пасьля слоў з адкрытым канчаткам. У такіх выпадках на практыцы ў нас аднолькавасьці няма. На мой погляд, можна вызначыць такое практычнае правіла: калі пасьля «у» на пачатку слова ідуць два (ці больш) зычныя гукі[5], павінна пакідацца на пісьме «у» складовае (адна установа, хмара ускрыла); калі пасьля «у» на пачатку слова ідзе адзін зычны, - павінна ўжывацца «ў» нескладовае (павінна ўжывацца)[6].</p>
<p> </p>
<p>3. Некаторыя склонавыя канчаткі. Не растлумачанымі для ўжываньня зьяўляюцца два выпадкі: канчаткі прыметнікаў роднага склону жаночага роду ў адзіночным ліку, а таксама назоўнікаў і прыметнікаў творнага склону жаночага роду ў адзіночным ліку. Нашы граматыкі зазначаюць, што можна ўжываць у першым выпадку канчаткі «ае» і «ай» («ое» - «ой», «яе» - «яй»), у другім выпадку - канчаткі «ою» - «ой» («аю» - «ай», «яю» - «яй»). Я.Лёсік далучае да гэтага такое тлумачэньне: «але ў беларускай мове звычайней поўныя формы, напр. - за дурною галавою нагам няма спакою».</p>
<p>Тым часам, абедзьве формы павінны ўжывацца ў розных выпадках, і тут можна, па аналёгіі з папярэднімі, вызначыць такое правіла.</p>
<p>Тады, калі за паказанымі формамі чарговае слова пачынаецца зычным гукам, трэба даваць поўныя канчаткі. Калі слова пачынаецца галосным - трэба даваць кароткія канчаткі. Напрыклад: Беларускае Савецкае Сацыялістычнае Рэспублікі; беларускай абычайнасьці; моцнаю рукой ахапіў стан; вялікай адлегласьцю і да т.п.</p>
<p> </p>
<p>4. Прыстаўныя гукі. У нашай мове ў якасьці прыстаўных гукаў бываюць «а», «і» - больш за ўсё ў пачатковым складзе пры «р», «л», «в» і «м» у тых выпадках, «калі за імі ідуць зычныя, дзеля чаго зьяўляецца перашкода пры вымаўленьні пачатковага складу» (аржышча, амшара, іржа, аўторак і г.д.). Па аналёгіі з гэтым і «для ўхіленьня няўдобнага зачыну слова» прыстаўное «і» зьяўляецца і ў некаторых іншых злучэньнях (істужка, ігрушка, іскрыпка ды інш.).</p>
<p>Што датычыцца прыстаўных галосных перад зычнымі першае катэгорыі («р», «л» і «в»), дык яны зьнітаваліся на цягу часу з асноваю і не выпадаюць ні пры якіх зьіначаньнях. Адносна прыстаўных галосных перад іншымі зычнымі (і перад «м», калі за ім ня йдуць зычныя шыпячыя, напр. «імшара») можна сказаць наступнае.</p>
<p>Калі папярэдняе слова мае адкрыты канчатак, прыстаўное «і» ня ўжываецца, калі закрыты ці зьмягчаны - ужываецца (белая стужка; шмат істужак; вялікая груша; на вялікай ігрушы).</p>
<p> </p>
<p>5. Прыдыханьні. З гэтай катэгорыі не акрэсьленымі зьяўляюцца два выпадкі.</p>
<p>а) Ужываньне «й» перад «і» (йім, йікаўка, пайіла, кройіць, шыйі ды інш.). Гэткае гуказлучэньне вельмі пашырана ва ўкраінскай і нашай народнай мове. Украінцы ўвялі ў сваю азбуку адпаведную літару (ї) для перадачы гэтага гуказлучэньня. Акад. Карскі кажа пра гэта прыдыханьне (і пра некаторыя іншыя) так: «характар гэтага гуку ў гаворцы адукаваных асоб бадай ня выразны, чаму на пісьме звычайна і не адзначаецца; але ў гутарцы простага народу ён выступае больш выразна...»</p>
<p>Нашаю мэтаю зьяўляецца не адлучэньне гаворкі «адукаваных асоб» ад гаворкі «простага (!!) народу», а ўстанаўленьне найшчыльнейшай сувязі. Дзеля гэтага, па прыкладу ўкраінцаў, зьяўляецца конча патрэбным увядзеньне ў нашу азбуку літары «ї» для перадачы вышэйзгаданага гуказлучэньня. Новая літара не ацяжарыць азбуку, а дазволіць больш наблізіць літаратурную мову да жывой мовы працоўнага народу. Калі гэта цяжка будзе ў хуткім часе зьдзейсьніць у агульна-беларускім маштабе, варта, каб часопісь «Узвышша» правяла гэтае начынаньне на сваіх старонках.</p>
<p>б) Другім нявыразным выпадкам зьяўляецца ўжываньне прыдыханьня «в» перад націскным «о» ў пачатку слоў. Для ілюстраваньня прывяду поўны абзац з практычнай граматыкі Я.Лёсіка.</p>
<p>«Калі пачатковае націскное «о» з прыдыханьнем «в» траціць свой націск, то і прыдыханьне адпадае, напр.: вокны - акно, возера - азёры, восень - асеньні, ворле - арол, вочы - ачэй, аччу і т.д. Часам прыдыханьне з націскнога пачатковага «о» пераходзіць і на «а» таго самага слова, што мела прыдыханьне, напр.: вочы - вачэй, вокны - ваконцы, возера - вазёры, востры - вастрыць, восень - васеньні і інш., але ў такіх разох «в» не фонэтычнае, і ў літаратурнай мове лепш яго ня ўжываць...»</p>
<p>Такім чынам, у разглядзе аднаго выпадку, у практычнай граматыцы спатыкаем тры палажэньні: 1) з пераходам націску прыдыханьне адпадае; 2) часам прыдыханьне пераходзіць і на «а» таго самага слова; 3) але ў такіх разох у літаратурнай мове лепш яго ня ўжываць.</p>
<p>Праўда, я ня зьбіраюся вінаваціць Я.Лёсіка ў тым, што ён супярэчыць самому сабе, але не магу не заўважыць, што для практычнага карыстаньня тут нічога пачарпнуць нельга.</p>
<p>Сапраўды-ж, каб прывесьці ўжываньне прыдыханьня «в» у стройную сыстэму, гэта самае можна выказаць такім чынам.</p>
<p>Калі пачатковае націскное «о» з прыдыханьнем «в» траціць свой націск, дык прыдыханьне ўжываецца толькі ў тых выпадках, калі папярэдняе слова мае адкрыты канчатак. Напрыклад: вялікія вазёры, на вялікіх азёрах; ночкаю васеньняю, спраўляў асяніны і да г.п.[7]</p>
<p> </p>
<p>6. Сутока галосных. У жывой народнай мове, а таксама і ў народных нашых песьнях спатыкаюцца такія выпадкі, калі два аднолькавыя галосныя гукі (адзін на канцы папярэдняга слова і адзін на пачатку наступнага) нітуюцца ў адзін. Акад. Карскі, разглядаючы гэтую зьяву, адмаўляецца ад катэгорычнага вызначэньня яе пахаджэньня: «Цяжка сказаць, што фізыолёгічна адбываецца: ці гэткі гук нітуецца з папярэднім у адзін, ці, што больш пэўна, зусім зьнікае... На карысьць выпаданьня пэўней за ўсё гаворыць тое, што застаецца заўсёды папярэдні галосны»[8].</p>
<p>Гэта-ж самае зьявішча азначае і акад. Шахматаў: «Пры вядомых спрыяльных умовах, напр., у становішчы пасьля галоснай папярэдняга слова «а» гублялася; падобную страту мы адзначаем і зараз у шмат якіх украінскіх і беларускіх гаворках».</p>
<p>Абодва акадэмікі падаюць да сваіх заўваг шмат прыкладаў з народнай творчасьці. Адсылаючы да гэтых прыкладаў тых чытачоў, якія зацікавяцца пытаньнем, я падам толькі некалькі рознастайных прыкладаў з народнай мовы.</p>
<p>1. Мая збруя колічкаў ня 'бломіць.</p>
<p>2. Палётамі вароцячкі 'тчынілі.</p>
<p>3. А ў 'довушкі, у 'давіцы нораў не дзявічы.</p>
<p>4. Н' аддаеш мяне ўсё за злотнічка,</p>
<p>Д' аддаеш мяне ўсё за разбойнічка.</p>
<p>З гэтых прыкладаў можна заўважыць наступнае: а) зьнітаваньне галосных гукаў адбываецца для пазбываньня жосі; б) утрата галосных здараецца ня толькі ў пачатку чарговага слова, але і ў канцы папярэдняга (пр. 4); пашыраецца гэта зьявішча ня толькі на зьбег двух «а» (пр. 1 і 4), але і на зьбег двух «у» (пр. 3) і на зьбег двух розных галосных: «і» ды «а» (пр. 2). Ужо нават з гэтых нямногіх прыкладаў можна пераканацца, што мы маем справу не са зьяваю, якая завецца элізіяй[9] і не са зьяваю, якая завецца сінэрэсаю[10]. Супроць першай гаворыць прыклад другі, супроць другой гаворыць перапынак. Зважаючы на гэта, а таксама зважаючы на вышэйзгаданае сьцьверджаньне акад. Карскага, я падаю для азначэньня гэтае зьявы слова сутока[11].</p>
<p>Зьява гэта, як зазначана вышэй, вельмі пашырана ў нашай народнай мове. У мове літаратурнай бадай зусім ня ўжываецца. Тым часам ва ўкраінскай літаратурнай мове ўжываецца даволі часта[12].</p>
<p>Нашы поэты і пісьменьнікі павінны зацікавіцца гэтаю зьяваю з мэтай ажыцьцяўленьня яе і ў літаратурнай мове. Тым больш, што зьяўляецца яна ня штучнаю, не абмежаванаю якім-небудзь раёнам, а пашырана на ўсім этнографічным абшары ў жывой народнай мове. Скарыстаньне яе, як прыёму, на многа ўзмоцніць мілагучнасьць нашае мовы, а гэтым мы ня можам лёгкаважыць, дбаючы не пра тымчасовае, а пра сталае, дбаючы пра бязупыннае разьвіцьцё і крышталяваньне як літаратурнай мовы, у спэцыфічным значэньні гэтага слова, так і мовы агульнай.</p>
<p> </p>
<center>* * *</center>
<p> </p>
<p>Падаючы гэтыя кароткія заўвагі на старонках літаратурнае часопісі, я спадзяюся, што ў першую чаргу на іх адгукнуцца літаратары і чытачы, дапоўніўшы сказанае новымі выпадкамі, ці ласкава надаслаўшы ў рэдакцыю адпаведныя корэктывы, за што раней складаю шчырую падзяку. Не аднойчы я ў сваіх артыкулах зазначаў, што як культура наогул, так і мова разьвіваецца належным чынам пры колектыўным абмеркаваньні, асабліва пры колектыўнай практычнай праверцы выстаўленых палажэньняў. Беларуская літаратурная мова ўжо даўно перайшла мяжу саматужніцтва: яна ўваходзіць у кругабег сталага крышталяваньня, да ўдзелу ў якім мы і заклікаем усіх спрыяючых.</p>
<p><i>14 ліпеня 1927 г., Масква</i></p>
<p> </p>
<p><b>Заўвагі</b></p>
<p> </p>
<p>1. Зьбег зычных некаторымі поэтамі сумысьля ўводзіцца ў вершах для ўстанаўленьня натуральнага перапынку або большага падкрэсьленьня некаторых слоў. Наглядаецца гэты прыём, скажам, у Янкі Купалы («Знацца ёй досьць з беларускаю красай...»). Зразумела, што гэткім прыёмам карыстацца можна з вялікай асьцярожнасьцю.</p>
<p>2. Жось - з народнай мовы, прыцішаная плынь вады па пяшчаным і ўсыпаным каменьнем дне.</p>
<p>3. Турэц - прысьпешаная плынь вады, сьцісьненая з двох бакоў каменнымі стромкімі лехамі.</p>
<p>4. Чамусьці, між іншым, ігноруюцца куды прыгажэйшыя народныя формы «ліецца» - «лію», «віецца» - «вію», а ўжываюцца «льлю», «ўю»...</p>
<p>5. Павінен зрабіць агаворку для ўсяго артыкулу: слова «гук» ужываецца мною затым, што гутарка ідзе аб вымове. На пісьмо, калі той ці іншы выпадак разглядаецца там, мэханічна пераносіцца паняцьце «літара».</p>
<p>6. Гэта-ж самае можна было-б сказаць і адносна слоў з пачаткам на «і», пры пераходзе «і» на «й». Чамусьці перад 1-ай акадэмічнай конфэрэнцыяй Інстытуту Беларускае Культуры і на конфэрэнцыі многія выказваліся супроць такога пераходу. Тым часам ігнораваньне гэтага выпадку не пасуе з духам нашае мовы, у якой часам нават «я» («йа») пераходзіць у «й» («зялёнаю аліваю вочы йму заліта» - Рам., т. I, ч. I, № 55). У кожным разе нашы поэты, незалежна ад напісаньня, павінны ўлічваць гэты пераход пры рытмічнай композыцыі. Што датычыцца злучніка «і», дык у адпаведных мясцох (пры пералічэньні і да г.п.) ён можа, для пазбываньня жосі, замяняцца на «ды» і «а» (хадзіла ды аглядала; вельмі а вельмі і г.д.).</p>
<p>7. Рэшта дробных выпадкаў, падначальваючыся пададзеным вымогам, пры ўжываньні спрэчак выклікаць ня будзе. Так, напрыклад, прыслоўе: калісьці - калісь, чамусьці - чамусь, кудысьці - кудысь, або нявыразныя выпадкі ўжываньня прыцятых «трэба» (трэ') і нават (на'т). Апошняя форма, мне здаецца, у прыцятым выглядзе павінна ўжывацца тады, калі наступнае слова пачынаецца апошнім складам папярэдняга (трэ' было; на'т вады няма і г.д.).</p>
<p>8. «Белорусы», т, II, в. I, ст.ст. 321-325. Цікава тое, што, падаючы такое катэгорычнае сьцьверджаньне «застаецца заўсёды папярэдні галосны», Карскі супярэчыць ня толькі фактычнаму становішчу, але і сваім уласным запісам, вынятак з якіх я падаю далей (гл. прыклад 4-ы).</p>
<p>9. Элізія - выпадзеньне галоснага ў сярэдзіне ці ў канцы слова, калі чарговае слова пачынаецца тым самым кароткім галосным (у нашых умовах пад кароткім будзем умоўна разумець ненацісковы галосны гук).</p>
<p>10. Сінэрэса - сьцягненьне двух галосных у адзін складок.</p>
<p>11. Сутока - месца, дзе зьліваюцца дзьве ракі, прычым часта-густа немагчыма адрозьніць, якая зьяўляецца галоўнай, а якая прыточнай.</p>
<p>12. Напрыклад, у Павло Тычыны: «Одне д'одного словамі промовляли» («Соняшні кларнети», выд. 3, ст. 58); «Три сини вояки, да не 'днакі» («Вітер з Украіни», ст. 17); «Що 'дин за бідних» (тамжа, ст. 17); «Зробили трон, молебня 'дправили» (тамжа, ст. 43); «Тупу на 'днім місці, тупу» (тамжа, ст. 75) і г.д.</p>
<p>Як агульна вядома, падобная зьява вельмі пашырана ў некаторых заходняэўропейскіх (французская, італьянская) літаратурных мовах, дзе тлумачыцца выключна дасягненьнем большай мілагучнасьці.</p>
<p> </p>
<p>Уладзімір Дубоўка (1900-1976) - выдатны беларускі паэт. У 20-я гг. удзельнік суполкі «Узвышша», у 1930-1958 гг. у сталінскіх лагерох, ссылцы. Мовазнаўчымі артыкуламі ды эсэ 20-х гг. («Пра нашу літаратурную мову», «Нататкі для сяброў» і інш.) прыкметна паўплываў на моўную практыку. Пісаў пра культуру мовы, адстойваў узбагачэнне літаратурнае мовы «паветалізмамі» (дыялектызмамі). Укараніў у літаратурную мову шэраг наватвораў і дыялектызмаў (адлюстроўваць, дойлід, кругабег), распрацаваў літары для гукаў «дзь» і «дж», з якімі пэўны час друкаваўся часопіс «Узвышша».</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: невядомая<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>