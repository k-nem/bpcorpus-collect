<div class="container">
<div class="book-utils">
<div id="qrcode"></div>
<a href="/Uladzimir_Dubouka/Kvietka_Scascia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Дубоўка -->
<!-- HEADER_FIELD CreationYear: 1967? -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 1967 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1967? -->
<!-- HEADER_FIELD SectionAuthor: Вершы -->
<!-- HEADER_FIELD Source: невядомая -->
<!-- HEADER_FIELD StyleGenre: мастацкі/верш,мастацкі/казка -->
<!-- HEADER_FIELD Title: Кветка Шчасця -->
<h2><a href="http://knihi.com/Uladzimir_Dubouka/">Уладзімір Дубоўка</a></h2>
<h2>Кветка Шчасця</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Ёсць цудоўнае паданне,</p>
<p>як на свята, на Купалле,</p>
<p>ад паўночы да світання</p>
<p>Кветку Шчасця ў нас шукалі.</p>
<p> </p>
<p>Гаварылі, што на свята</p>
<p>дзесьці папараць красуе.</p>
<p>Пекла ўсё тады паднята,</p>
<p>каб не даць нам кветку тую.</p>
<p> </p>
<p>Адшукаць туды дарогі,</p>
<p>дзе яна красуе, цяжка:</p>
<p>настаўляюць чэрці рогі,</p>
<p>ведзьмы скачуць урасцяжку.</p>
<p> </p>
<p>Лесуны выходзяць з нетраў</p>
<p>і русалак карагоды.</p>
<p>Вадзянік і сорак ветраў</p>
<p>там з'яўляюцца заўсёды.</p>
<p> </p>
<p>Узнімаюць ведзьмы скогат,</p>
<p>лемантуюць дзіка чэрці,</p>
<p>каб шукальніка якога</p>
<p>напалохаць аж да смерці.</p>
<p> </p>
<p>А чаму? - Хто кветку знойдзе,</p>
<p>возьме гэту кветку ў рукі, -</p>
<p>шчасце з'явіцца ў народзе,</p>
<p>будуць людзі жыць без мукі.</p>
<p> </p>
<p>З ёй даведаюцца людзі,</p>
<p>скарбы дзе ў зямлі схаваны,</p>
<p>волю з ёй народ здабудзе</p>
<p>і скасуе ўладу пана.</p>
<p> </p>
<p>І хадзілі і шукалі</p>
<p>Кветку Шчасця скрозь і ўсюды,</p>
<p>але ўсё ж не напаткалі</p>
<p>анідзе такога цуду.</p>
<p> </p>
<p>З пакалення ў пакаленне</p>
<p>пераходзіла паданне:</p>
<p>той, хто здзейсніць летуценне, -</p>
<p>дасць нам вечнае світанне.</p>
<p> </p>
<p>Хоць каторыя ад жаху</p>
<p>станавіліся нямымі,</p>
<p>хоць каторыя ад страху</p>
<p>нагавіцы доўга мылі,</p>
<p> </p>
<p>але новыя на змену,</p>
<p>як байцы на прыступ, смела</p>
<p>кожны год у пошук гэны</p>
<p>зноў ішлі, аж гаць гудзела.</p>
<p> </p>
<p>Так пайшоў юнак Сымонка</p>
<p>на Купалле ў пушчу, багну.</p>
<p>Для сваёй усёй старонкі</p>
<p>адшукаць ён кветку прагнуў.</p>
<p> </p>
<p>Быў і скогат і грымоты,</p>
<p>перуны навокал білі.</p>
<p>Толькі ж ён ні іх, ні чорта</p>
<p>не настрашыўся ў той хвілі.</p>
<p> </p>
<p>Але вось прыйшлі русалкі, -</p>
<p>дужа зграбныя дзяўчаты.</p>
<p>Іх спакуслыя гулялкі</p>
<p>ўбачыш толькі гэтым святам.</p>
<p> </p>
<p>Іх юнак і напужаўся,</p>
<p>бо адразу добра ўцяміў,</p>
<p>што не ён ім спадабаўся</p>
<p>з едлаўцовымі лапцямі,</p>
<p> </p>
<p>а што ў іх кірунак гэткі:</p>
<p>адшукаць яго, адвесці,</p>
<p>каб не даць дайсці да кветкі,</p>
<p>утапіць у багне дзесьці.</p>
<p> </p>
<p>Наш юнак зусім сумеўся:</p>
<p>тут не страх, - а спасцярога.</p>
<p>Уцякаць ад іх ён меўся,</p>
<p>паглядаць стаў на дарогу.</p>
<p> </p>
<p>Ды якраз у гэтым часе</p>
<p>адбылося ў пушчы дзіва:</p>
<p>Кветка Шчасця развілася,</p>
<p>ўсё праменнем затапіла.</p>
<p> </p>
<p>Калі барвы ўзяць на свеце</p>
<p>з нашых кветак, з ясных зорак, -</p>
<p>дык на тым чароўным цвеце</p>
<p>больш было разоў у сорак.</p>
<p> </p>
<p>Прамяністасць аж да неба</p>
<p>узнімалася высока,</p>
<p>а пасля - ізноў на глебу</p>
<p>адлівалася патокам.</p>
<p> </p>
<p>А русалкі, стаўшы ў кола,</p>
<p>спакушаюць хлопца, зводзяць,</p>
<p>свой дзівосны і вясёлы</p>
<p>карагод ля хлопца водзяць.</p>
<p> </p>
<p>Напалохаўшыся вельмі</p>
<p>іх гарэзлівай акрасы,</p>
<p>уцякаць пачаў праз ельнік</p>
<p>ён адразу, тым жа часам.</p>
<p> </p>
<p>Бег налева, бег направа</p>
<p>і на папараць узбіўся.</p>
<p>Венчык кветачкі яскравы</p>
<p>ў самы лапаць уваліўся,</p>
<p> </p>
<p>зашчаміўся пад аборку</p>
<p>і застаўся ў лапці гэтым.</p>
<p>А святло ад кветкі-зоркі</p>
<p>згасла ўраз над нашым светам.</p>
<p> </p>
<p>Разам з тым і ўсё шайтанне*</p>
<p>знікла, як і не было там,</p>
<p>нібыта бесперастання</p>
<p>не гайсала над балотам.</p>
<p> </p>
<p>Сам з сябе юнак дзівіўся,</p>
<p>уцякаючы з імшары:</p>
<p>быццам новы свет адкрыўся,</p>
<p>сталі яваю ўсе мары.</p>
<p> </p>
<p>На зямлі і пад зямлёю</p>
<p>стала ўсё яму адкрыта.</p>
<p>Бачыў шлях перад сабою,</p>
<p>як у ясны дзень нібыта.</p>
<p> </p>
<p>А калі прыбег дахаты,</p>
<p>занялося на світанне, -</p>
<p>папрыходзілі да хаты</p>
<p>ўсе суседзі на спатканне.</p>
<p> </p>
<p>Ён, не ведаючы тое,</p>
<p>што у лапці кветку мае,</p>
<p>пра сваё перабытое</p>
<p>ім усім апавядае.</p>
<p> </p>
<p>Але, што было цікава,</p>
<p>ён пачаў даваць адказы</p>
<p>пра усе такія справы,</p>
<p>аб якіх не чуў ні разу.</p>
<p> </p>
<p>Калі ў іх пайшла бяседа,</p>
<p>як жыццё найлепей весці,</p>
<p>праз язычніка суседа</p>
<p>да паноў дабеглі весці,</p>
<p> </p>
<p>што якісьці там Сымонка</p>
<p>стаў прамудрым Салімонам</p>
<p>і праводзіць ён гамонкі,</p>
<p>каб усіх зраўняць законам.</p>
<p> </p>
<p>Скеміў хутка пан вучоны,</p>
<p>што на ўсё свае прычыны,</p>
<p>і надумаў на Сымона</p>
<p>ўласнымі зірнуць вачыма.</p>
<p> </p>
<p>- Трэба, - кажа пан, - сягоння</p>
<p>з'ездзіць мне у вёску гэту... -</p>
<p>Шасцярык буланых коней</p>
<p>спрэглі ў панскую карэту.</p>
<p> </p>
<p>Аплываюць цуглі пенай,</p>
<p>колы роўна коцяць пана.</p>
<p>Над запрэжкаю стаеннай</p>
<p>бомы звоняць несціхана.</p>
<p> </p>
<p>Як спынілася карэта</p>
<p>пры Сымонавай хацінцы,</p>
<p>стаў нібы канчатак свету</p>
<p>перад ёю на дзядзінцы.</p>
<p> </p>
<p>Колькі ўсіх людзей у вёсцы -</p>
<p>і маленькіх, і вялікіх -</p>
<p>паглядзець на ягамосця</p>
<p>ўсе прыйшлі, як хто іх склікаў.</p>
<p> </p>
<p>Вылез пан з карэты задам,</p>
<p>каб не кланяцца народу,</p>
<p>бо няправедная ўлада</p>
<p>да людзей спіной заўсёды.</p>
<p> </p>
<p>Прынялі яго пад рукі</p>
<p>гайдукі, пастаўшы збоку.</p>
<p>Ён, з вялікае навукі,</p>
<p>не зірнуў на іх і вокам.</p>
<p> </p>
<p>- Хто Сымонка?</p>
<p>- Я, васпане!</p>
<p>Пачалася ў іх размова.</p>
<p>Толькі пан дае пытанне -</p>
<p>а яму адказ гатовы.</p>
<p> </p>
<p>І пра збожжа, пра палеткі,</p>
<p>і пра ўсё, што ёсць на свеце.</p>
<p>Пан падумаў: «Мабыць, кветка</p>
<p>за цябе гаворыць, кмеце!»**</p>
<p> </p>
<p>Хоць вяльможны не агледзеў,</p>
<p>дзе ў Сымонкі Кветка Шчасця,</p>
<p>ды надумаў - па абедзе</p>
<p>адабраць яе ці скрасці.</p>
<p> </p>
<p>Запрасіў ён хлопца ў госці,</p>
<p>пасадзіў яго ў карэту.</p>
<p>Так Сымона з ягамосцем</p>
<p>шасцярык павёз адгэтуль...</p>
<p> </p>
<p>Да палаца як прыджгалі,</p>
<p>сеў Сымон за стол з панамі.</p>
<p>У найлепшым самым зале</p>
<p>стол накрылі абрусамі.</p>
<p> </p>
<p>А на стол... І піць, і есці, -</p>
<p>што твая душа прымае.</p>
<p>Ад такой вялікай чэсці</p>
<p>самы мудры закульгае.</p>
<p> </p>
<p>Чарка чарку паганяе,</p>
<p>праганяе светлы розум.</p>
<p>Па адной Сымон куляе,</p>
<p>ды зрабіўся нецвярозым.</p>
<p> </p>
<p>А не спаў жа ён уночы</p>
<p>ні адной амаль хвіліны.</p>
<p>Хутка ён заплюшчыў вочы,</p>
<p>на абрус схіліў чупрыну...</p>
<p> </p>
<p>Гайдукі ўзялі хлапчыну,</p>
<p>хто за рукі, хто за ногі,</p>
<p>і панеслі гэткім чынам,</p>
<p>як вяльможніка якога.</p>
<p> </p>
<p>Распраналі, разувалі</p>
<p>ў спальні нашага Сымона.</p>
<p>Кветку Шчасця ўсё шукалі</p>
<p>ва ўсёй вопратцы ягонай.</p>
<p> </p>
<p>А знайшлася ў правым лапці,</p>
<p>дзе яна ўвесь дзень ляжала.</p>
<p>Быццам сонца ўнеслі клапцік***:</p>
<p>у пакоі так заззяла.</p>
<p> </p>
<p>Пан адразу кветку ў рукі,</p>
<p>а Сымонку вон з палаца.</p>
<p>Зноў пайшло - панам без мукі,</p>
<p>а сялянам - толькі з працы.</p>
<p> </p>
<p>Сталі зноў араць сяляне,</p>
<p>а паны збіраць іх плёны.</p>
<p>Ашукалі ўсіх дазвання,</p>
<p>а не толькі што Сымона.</p>
<p> </p>
<p>Але крозы-летуценні</p>
<p>не згасалі ў нас ніколі.</p>
<p>З пакалення ў пакаленне</p>
<p>ўсе шукалі лепшай долі.</p>
<p> </p>
<p>І, нарэшце, на паўстанне</p>
<p>людзі выйшлі грамадою:</p>
<p>ўсе - рабочыя, сяляне -</p>
<p>на паноў пайшлі вайною.</p>
<p> </p>
<p>Кветку Шчасця зноў знайшлі мы,</p>
<p>грамадой адваявалі:</p>
<p>з ёй цяпер ідзе Радзіма</p>
<p>да прыгожай светлай далі.</p>
<p> </p>
<p>Дык пільнуйце ж Кветку Шчасця -</p>
<p>нашу светлую надзею -</p>
<p>ад навалы, ад напасці,</p>
<p>ад вяльможных ліхадзеяў.</p>
<p> </p>
<p><i>* Шайтанне ад шайтан - нячыстая сіла.</i></p>
<p><i>** Кмет - так паны звалі беларускіх сялян.</i></p>
<p><i>*** Клапцік - кавалачак.</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: невядомая<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>