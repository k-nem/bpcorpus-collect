<div class="container">
<div class="book-utils">
<div id="qrcode"></div>
<a href="/Uladzimir_Dubouka/I_purpurovych_vietraziej_uzvivy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзімір Дубоўка -->
<!-- HEADER_FIELD CreationYear: 1929 -->
<!-- HEADER_FIELD Edition: Дубоўка Уладзімір. Выбраныя творы ў двух тамах. Т. ІІ. Паэмы, балады, казкі. Мінск, "Беларусь", 1965. - 432 с. -->
<!-- HEADER_FIELD FirstPublicationYear: 1929 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1965 -->
<!-- HEADER_FIELD SectionAuthor: Паэмы -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: І пурпуровых ветразей узвівы... -->
<h2><a href="http://knihi.com/Uladzimir_Dubouka/">Уладзімір Дубоўка</a></h2>
<h2>І пурпуровых ветразей узвівы...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ідзі часінай добраю у людзі</p>
<p>ты, вынік дум і творчага гарэння.</p>
<p>Адзін усцешыцца, другі асудзіць,</p>
<p>і той і той з цікавасцю сустрэне.</p>
<p> </p>
<p>Табе не даў я рыфмы мілагучнай,—</p>
<p>ідзі, мой твор, кунегай апавіты.</p>
<p>Цябе без рыфмы думка добра лучыць,</p>
<p>шукаючы для духа акавіты.</p>
<p> </p>
<p>Клапоцяцца на свеце больш аб шлунку,</p>
<p>яго капрызы — дыктатура проста.</p>
<p>І стравы разнастайнага гатунку</p>
<p>мы на спатканне маем і на ростань.</p>
<p> </p>
<p>А дух трымаем на галоднай норме,</p>
<p>а дух скарынкай эпігоннай сыты.</p>
<p>Яго суседзі, мабыць, не накормяць,</p>
<p>затым патрэбна духу акавіта.</p>
<p> </p>
<p>Не знойдзе містыкі у гэтым крытык,</p>
<p>хоць дзе-які і будзе клапаціцца.</p>
<p>Калі чамусьці выйсце і закрыта,—</p>
<p>шукае выйсця творчая крыніца.</p>
<p> </p>
<p>Будзі шуканні новага у стылі,</p>
<p>пакліч на спрэчкі думнае грамадства,</p>
<p>каб на здабытках даўніх не застылі,</p>
<p>каб не засцюжылі у іх мастацтва.</p>
<p> </p>
<p>Занадта ціха стала на Парнасе</p>
<p>у сэнсе творчасці і дасягненняў.</p>
<p>Сядзяць у эпігоннай апранасе</p>
<p>прадстаўнікі абодвух пакаленняў.</p>
<p> </p>
<p>Пакуль дайшлі — прытупаліся крышку.</p>
<p>Няхай у добры час адпачываюць!</p>
<p>Не трэба нам спыняцца у зацішку,</p>
<p>бо ў далі думка нас вядзе жывая.</p>
<p> </p>
<p>Мае сябры, супольнікі у працы;</p>
<p>штурмуйце будучыні аванпосты!</p>
<p>Мы звыклі перашкодаў не баяцца,—</p>
<p>яны спрыяюць нашаму узросту.</p>
<p> </p>
<p>У час нялёгкі выйшлі мы ў дарогу,</p>
<p>кагорту нашу ксцілі навальніцы.</p>
<p>Байкушы розныя ўздымалі скогат,—</p>
<p>імкнуліся прымусіць нас спыніцца.</p>
<p> </p>
<p>А мы ішлі з імпэтам віратлівым,</p>
<p>а мы ішлі няспынна і упарта.</p>
<p>І пурпуровых ветразей узвівы</p>
<p>трымалі курс на сонечнае заўтра.</p>
<p> </p>
<p>З нас кожны рэвалюцыяй праняты,</p>
<p>кладзём шляхі да новых дасягненняў.</p>
<p>Узвышшы высім з пралетарыятам,</p>
<p>здзяйсняючы квяцістыя імкненні.</p>
<p> </p>
<p>Ідзі часінай добраю у людзі ты,</p>
<p>вынік дум і творчага гарэння.</p>
<p>Магчыма, хто цябе там і асудзіць</p>
<p>ці вывіх адшукае ў летуценнях...</p>
<p> </p>
<p>Ад вывіхаў цябе я застрахую</p>
<p>замовай добрай, можа дапаможа...</p>
<p>У інтрадукцыі замову надрукую,</p>
<p>каб беспячней было у падарожжы.</p>
<p> </p>
<p>Замова ад сустаўных звіхаў</p>
<p>і ад несустаўных вывіхаў</p>
<p>(каб памагла напэўна —</p>
<p>трэба прачытаць адным духам)</p>
<p> </p>
<p>На моры, на лука-моры,</p>
<p>на моры, на акіяне</p>
<p>ёсць выспа, на выспе горы,</p>
<p>на горах вялікі камень.</p>
<p>Каралі на бераг прыносілі хвалі,</p>
<p>ў каралі і звіхі і гора хавалі,</p>
<p>каб гора ляжала,</p>
<p>пятрэла на скалах,</p>
<p>у свет не хадзіла,</p>
<p>людзей не звадзіла,</p>
<p>ляжала б высока,</p>
<p>сохла.</p>
<p>На выспе стаіць святліца,</p>
<p>ў святліцы жыве Дзявіца.</p>
<p>Хадзіла яна ў дубровы</p>
<p>ірваці травы шаўковай.</p>
<p>На звіх прыкладала, памогі давала,</p>
<p>каб звіх адкаснуўся на стромкія скалы,</p>
<p>каб гора ляжала,</p>
<p>пятрэла на скалах,</p>
<p>у свет не хадзіла,</p>
<p>людзей не звадзіла,</p>
<p>ляжала б высока,</p>
<p>сохла.</p>
<p>Скаціўся той звіх на камень,</p>
<p>няхай ён адтуль не ўстане,</p>
<p>няхай ён далёка едзе,</p>
<p>няхай ён загразне недзе.</p>
<p>Як вёз яго жук па калінавым мосце,</p>
<p>той мост праламіўся, пад мост ягамосці.</p>
<p>І жук утапіўся,</p>
<p>і звіх той заліўся,</p>
<p>у свет больш не пойдзе</p>
<p>ні ў якай прыгодзе,</p>
<p>ляжыць дзесь глыбока,</p>
<p>мокне.</p>
<p>Травіцаю звіх каралі,</p>
<p>ўвагналі яго ў каралі.</p>
<p>На месца суставы сталі,</p>
<p>а звіх пакаціўся ў хвалі.</p>
<p>Каралі на бераг прыносілі хвалі,</p>
<p>ў каралі і звіхі і гора хавалі,</p>
<p>каб гора ляжала,</p>
<p>пятрэла на скалах,</p>
<p>у свет не хадзіла,</p>
<p>людзей не звадзіла,</p>
<p>ляжала б высока,</p>
<p>сохла.</p>
<p> </p>
<p>Цяпер ніякіх вывіхаў да скону.</p>
<p>Замоўкні, аўтар, хай ідуць героі.</p>
<p> </p>
<p>Ліловая ссуваецца заслона,</p>
<p>на сцэне нашых дзён гавораць двое.</p>
<p> </p>
<p>Лірык</p>
<p>У нашы дні і радасці і гора,</p>
<p>у нашы дні руін і будаўніцтва</p>
<p>часінай хочацца мне адпачынку</p>
<p>для сэрца струджанага і для нерваў.</p>
<p>На думку прыйдзе: кінуць хоць на тыдзень</p>
<p>і гарады і ўвесь штодзённы клопат,</p>
<p>узяць пайсці вандроўным бесхацінцам</p>
<p>па тых шляхах і крыжавых дарогах.</p>
<p>Паслухаць гоманы людскога мора,</p>
<p>разгневанага мора-акіяну...</p>
<p>Пазнаць тугу бяскрайнюю ў дарозе,</p>
<p>пабачыць шчасце без парфумы хцівай...</p>
<p>У нашы дні...</p>
<p> </p>
<p>Матэматык</p>
<p>Дзівак ты ці рамантык,</p>
<p>мой дружа любы, гэта вельмі ясна.</p>
<p>У нашы дні руін і будаўніцтва</p>
<p>ты руйнаваць і будаваць павінен,</p>
<p>а не бадзяцца нейкім дзеньдзівірам.</p>
<p> </p>
<p>Лірык</p>
<p>У нашы дні і радасці і гора</p>
<p>патрэбны дойліды і дзеньдзівіры.</p>
<p>Аднолькава іх права на паветра</p>
<p>ды і на сонца такжа...</p>
<p> </p>
<p>Матэматык</p>
<p>Ты разводзіш</p>
<p>крамолу нейкую і два ухілы!</p>
<p>Змагацца трэба з вамі... Ты не чуеш?!</p>
<p>Чаго глядзіш так пільна ты на Захад?</p>
<p>Ці сонца вокам думаеш спыніць?</p>
<p>Яно з-за лесу водбліскам крывавым</p>
<p>варожыць новы дзень, дзівосны дзень,</p>
<p>такі ж трывожны для цябе, як сёння.</p>
<p> </p>
<p>Лірык</p>
<p>Угледзься, браце мой, у след яго!</p>
<p>Навокал глянь... Што дзеецца навокал!</p>
<p>Здаецца мне, над лесам праплываюць</p>
<p>у край нязнаны ціха караблі.</p>
<p>І пурпуровых ветразей узвівы —</p>
<p>то дух тужлівы ўкрыжаваны мой,</p>
<p>тужлівы дух і жальба...</p>
<p> </p>
<p>Матэматык</p>
<p>Годзе, годзе!</p>
<p>Жані тугу на шчырыя бары,</p>
<p>а калі ў ветразі ўвайшла — дык добра:</p>
<p>не вернуцца ніколі караблі.</p>
<p>Ды гэта лірыка мне не да смаку:</p>
<p>у нашы дні руін і будаўніцтва,</p>
<p>і дыктатуры пралетарыяту</p>
<p>патрэбны нам паэты-змагары,—</p>
<p>не ліквідатары, не смутнагляды.</p>
<p> </p>
<p>Лірык</p>
<p>...Я запалю агнём свае імкненні,</p>
<p>я запалю жаданні і надзеі,</p>
<p>і пурпуровых ветразей узвівы</p>
<p>мяне над краем любым пранясуць.</p>
<p>Натхняючы прыдушаных пакутай,</p>
<p>бальзам на вусны смаглыя паклаўшы,</p>
<p>ад твараў струджаных тугу і смутак</p>
<p>я аджану і на палёх рассыплю,</p>
<p>пра радасць новыя навею песні,</p>
<p>а сам...</p>
<p> </p>
<p>Матэматык</p>
<p>А сам?</p>
<p> </p>
<p>Лірык</p>
<p>...З тугою і загіну,</p>
<p>бо мне прыемна з ёй, хоць дзіка-страшна...</p>
<p>І караблі праходзяць па-над лесам,</p>
<p>каб зноў вярнуцца заўтра раніцою,</p>
<p>каб зноў пабачыў я цяжар дзівосны</p>
<p>і пурпуровых ветразей узвівы...</p>
<p> </p>
<p>Матэматык</p>
<p>Дзівосна так... І ты дзівак, мой браце!</p>
<p>Якое ліха дзеецца з табою?</p>
<p>У сэрцы у тваім і непакою</p>
<p>і панікёрства нейкага занадта...</p>
<p>Ты адыходзіш ад жыцця, змагання,</p>
<p>ты хутка станеш ворагам працоўных</p>
<p>і дыктатуры пралетарыяту.</p>
<p>Ты — шкодны тып! Наколькі я кахаю —</p>
<p>цябе настолькі скора зненавіджу!</p>
<p> </p>
<p>Лірык</p>
<p>У кожным сэрцы рознае бывае,</p>
<p>бывае дрэннае у ім таксама.</p>
<p>Заўжды шукаем хібы мы ў суседзяў.</p>
<p>А як паглянем на свае учынкі,</p>
<p>а як прагледзім зробленае намі,</p>
<p>дык і не вельмі радасці багата...</p>
<p>Затым мяне і не трывожаць дужа</p>
<p>твае упікі і твае асуды.</p>
<p>Народ наш ведае даўно пра гэта,</p>
<p>і свайго сына ён не занядбае.</p>
<p>Вось ты паслухай толькі, што гавораць</p>
<p>дзяды сівыя пра вянец прыроды.</p>
<p> </p>
<p>Народнае апавяданне пра тое,</p>
<p>як бог тварыў Людзіну</p>
<p>і як чорт сапсаваў</p>
<p>усю гэтую работу</p>
<p> </p>
<p>Бог, калі тварыў Палессе,</p>
<p>з гліны вылепіў людзіну</p>
<p>і на сонейку павесіў,</p>
<p>каб ямчэй падсохла гліна.</p>
<p> </p>
<p>Не паспеў ён адысціся,</p>
<p>адпачыць, ці што якое,</p>
<p>як аднекуль чорт-нячысцік</p>
<p>тут з’явіўся ў непакоі.</p>
<p> </p>
<p>Абышоў навокал твора,</p>
<p>і памацаў, і панюхаў:</p>
<p>не смяецца, не гаворыць,</p>
<p>не шманае цаца вухам.</p>
<p> </p>
<p>Форма голая пятрэе,</p>
<p>як мастацтва для мастацтва.</p>
<p>— Бог, няйначай, тут дурэе.</p>
<p>Трэба з крытыкаю ўзяцца!</p>
<p> </p>
<p>Сапраўды, ядроны шышкі,</p>
<p>а дзе змест у форме гэтай?</p>
<p>Хіба мала мае жыжкі</p>
<p>наша любая планета?!</p>
<p> </p>
<p>— Мне не трэба,— хай нікому</p>
<p>гэта цаца не прыдасца! —</p>
<p>Напляваў і так старому</p>
<p>апаскудзіў тую працу.</p>
<p> </p>
<p>Ён пасля пайшоў у пекла,</p>
<p>ганарар здзіраць за ўчынак.</p>
<p>Бог, тым часам меўшы пекны</p>
<p>і прыемны адпачынак,</p>
<p> </p>
<p>з лесу сунецца памалу,</p>
<p>напявае «Баядэрку».</p>
<p>Каму што, а богу хвала,</p>
<p>на яе ж не зробяць мерку...</p>
<p> </p>
<p>Бачыць — чорт хвастом накрыўся</p>
<p>і падаўся у балота.</p>
<p>— От, сварыся не сварыся —</p>
<p>не адвучыш шкодзіць чорта.</p>
<p> </p>
<p>Пэўна нешта зблоціў недзе,</p>
<p>вось праклятая байкуша!</p>
<p>Лепш глядзеў бы, як смоўж едзе,</p>
<p>ці на вербе рваў ігрушы.</p>
<p> </p>
<p>Падыходзіць да людзіны.</p>
<p>— А, каб ты затонуў лепей!</p>
<p>Памясіў бы, ўража, гліны,</p>
<p>паляпіў бы, як вось лепяць!..</p>
<p> </p>
<p>Але дзе ты зловіш чорта;</p>
<p>пэўна, недзе жлукціць піва...</p>
<p>Так не кінуў бог работы,</p>
<p>пачынае зноў цярпліва.</p>
<p> </p>
<p>Хоць вазьмі ляпі нанова:</p>
<p>дрэнь з усіх бакоў абліпла.</p>
<p>Шкода! Зроблена ж аснова</p>
<p>і на сонцы сохне сціпла.</p>
<p> </p>
<p>Не спыняцца ў полі богу.</p>
<p>А было перад нядзеляй.</p>
<p>Каб не думаць вельмі доўга,</p>
<p>каб суседзі не гудзелі,—</p>
<p> </p>
<p>ён узяў свой тонкі выраб</p>
<p>і, перавярнуўшы наніц,</p>
<p>захаваў у людскай глыбі</p>
<p>тую чортаву ўсю памяць.</p>
<p> </p>
<p>Выгляд звонку стаў нядрэнны.</p>
<p>Што ж ля сэрца — ліха знае...</p>
<p>У жыцці мы больш дарэмна</p>
<p>сэрца чыстага шукаем...</p>
<p> </p>
<p>Матэматык</p>
<p>Не ведаю, ці больш цябе шкадую,</p>
<p>ці больш сярдзіты на цябе, мой дружа.</p>
<p>Ты не шукаеш вобразаў рэальных,</p>
<p>даступных і карысных у змаганні.</p>
<p>Замест таго забраўся ў чартаўшчыну</p>
<p>і выцягаеш барахло старое.</p>
<p>У нашы дні руін і будаўніцтва</p>
<p>паэт на фронце антырэлігійным</p>
<p>павінен быць, а не бадзяцца недзе</p>
<p>па балатах Палескіх і выгарах.</p>
<p> </p>
<p>Лірык</p>
<p>Цудоўны скарб у творчасці народнай</p>
<p>для нас сабраны мудрымі дзядамі.</p>
<p>Яго адкінуць — значыць без пашаны</p>
<p>паставіцца да продкаў працавітых.</p>
<p> </p>
<p>Матэматык</p>
<p>Пара адмовіцца табе ад баек,</p>
<p>ад гэтай дробнабуржуазнай твані.</p>
<p>Павінны мы тварыць на грунце новым</p>
<p>сучаснае мастацтва для працоўных.</p>
<p> </p>
<p>Лірык</p>
<p>Тварыць зусім нанова, ці узяўшы</p>
<p>што-кольвек і ад даўніх дасягненняў?</p>
<p> </p>
<p>Матэматык</p>
<p>Няма памылкі у маім сцвярджэнні!</p>
<p>Пра спадчыну культуры буржуазнай</p>
<p>даволі сказана і зразумела.</p>
<p>Але якое маюць дачыненне</p>
<p>да гэтай спадчыны твае ўсе казкі,—</p>
<p>не ведаю і, больш таго, не разумею...</p>
<p> </p>
<p>Лірык</p>
<p>Усё, што створана вяльможным панствам,</p>
<p>што створана культурай буржуазнай,</p>
<p>ты дазваляеш карыстаць паэту?</p>
<p>А тое, што тварыў народ пакутны,</p>
<p>тварыў у полі пры цяжкой рабоце,</p>
<p>калі на гэных творцаў буржуазных</p>
<p>ён ліў свой пот і сваю кроў, народ наш,—</p>
<p>ты адкідаеш словам рызыкоўным?!</p>
<p>Які страшэнны нонсэнс і абраза!</p>
<p> </p>
<p>Матэматык</p>
<p>Дарэмна ты пакрыўдзіўся на праўду.</p>
<p>Табе даволі поркацца ў старызне!</p>
<p>У нашы дні руін і будаўніцтва,</p>
<p>і электрычнасці, і фізкультуры</p>
<p>ты мусіш ведаць гэтыя законы,</p>
<p>няўхільныя, як заўтра і сягоння.</p>
<p> </p>
<p>Лірык</p>
<p>Ты можаш лаяцца усім, чым хочаш,</p>
<p>але майго не зменіш праканання.</p>
<p>Не веру я, што панская выгадка</p>
<p>перад сярмяжнай мае перавагу.</p>
<p>Пакуль не маем мы уласных скарбаў,</p>
<p>павінны выбраць вартае увагі.</p>
<p>Мая увага выбірае тое,</p>
<p>што створана працоўнаю сям’ёю.</p>
<p> </p>
<p>Матэматык</p>
<p>З тваёй упартасці смяяцца трэба.</p>
<p>У гэтым бачу вынік шавінізму</p>
<p>і бачу тормаз развіцця культуры.</p>
<p> </p>
<p>Лірык</p>
<p>Ты уважаеш, што культура ходзіць</p>
<p>у портках ката слаўнае Камуны</p>
<p>Парыжскае, у портках Галіфэ?</p>
<p>Або у марынарцы ходзіць Фрэнча,</p>
<p>другога ката, ката нашых дзён?</p>
<p>Не веру я у гэткія акрасы:</p>
<p>я ненавіджу іх, змагацца буду!</p>
<p>І у імя змагання з рознай тванню</p>
<p>вось гэтае шляхетнае культуры —</p>
<p>я лепш вазьму акрасы Беларусі...</p>
<p> </p>
<p>Матэматык</p>
<p>Пакінем лепш! А то далёка вельмі</p>
<p>закоцімся мы з гутаркаю гэтай!</p>
<p>Не згодзен я з табой, а ты са мной,</p>
<p>заўсёды супраць буду я...</p>
<p> </p>
<p>Лірык</p>
<p>А шкода!</p>
<p>Каб ты не пырскаў так на нашу творчасць,</p>
<p>сказаў бы шмат прыгожага табе.</p>
<p>На стромкую гару цябе узвёў бы,</p>
<p>адтуль ты ўбачыў бы зіхценне перлаў,</p>
<p>праменне самацветаў незлічоных</p>
<p>і глыбіню народнае душы.</p>
<p>Ты паглядзеў бы на зіхценне гэна,</p>
<p>ты, як Тамаш няверны, дакрануўся б</p>
<p>да гэных скарбаў — так яны рэальны.</p>
<p>Але дарэмна гавару з табою...</p>
<p>Пазнаў ты «двойчы два» і тым здаволен.</p>
<p>Вітаю вас!</p>
<p> </p>
<p>Матэматык</p>
<p>Чаго ты расхадзіўся?</p>
<p>Хіба пазбаўлен я правоў звычайных</p>
<p>і выказаць не волен думкі смелай?</p>
<p>Як птушка вольная, я узлятаю</p>
<p>у будучыню крозаю сваёю!</p>
<p>Сядзі з сваім браснелым барахлом,</p>
<p>з сваімі скарбамі тых самацветаў;</p>
<p>ад іх не горача, не зімна мне.</p>
<p>Ты разумееш? Я без іх шчаслівы!</p>
<p>Карысці з іх не бачу. Вось як!</p>
<p> </p>
<p>Лірык</p>
<p>Вось як?</p>
<p>Хацеў бы расказаць табе я казку,</p>
<p>але і сам не ведаю, як лепей...</p>
<p>Бо вельмі добрую згадаў я казку,</p>
<p>яна якраз да гэтага выпадку.</p>
<p> </p>
<p>Матэматык</p>
<p>Усё ў цябе будуецца з выпадкаў.</p>
<p>Выпадкі — проста нейкая хвароба.</p>
<p>Імкніся лепш канкрэтнае суладзіць,</p>
<p>бо на выпадках будучыня вяне...</p>
<p> </p>
<p>Лірык</p>
<p>Ды ты паслухай лепш, пасля сварыся!</p>
<p>Магчыма так, але усё ж ваструся</p>
<p>я расказаць пра дзіўнае здарэнне.</p>
<p>Калі зусім не да спадобы будзе —</p>
<p>прашу спыніць тады сваёй развагай.</p>
<p> </p>
<p>Народнае апавяданне пра тое,</p>
<p>як адзін Крыкса скардзіўся</p>
<p>на крыўду</p>
<p> </p>
<p>Залатая апаяска,</p>
<p>ў апаясцы перлы, лалы...</p>
<p>У страях прыгожых казка</p>
<p>ходзіць, грае у цымбалы.</p>
<p> </p>
<p>Хто вясёлы — смуткам дорыць,</p>
<p>хто ў тузе — надорыць ласкай.</p>
<p>І смяецца, і гаворыць</p>
<p>у страях прыгожых казка.</p>
<p> </p>
<p>Самацветы ўночы свецяць,</p>
<p>сцежка выткана праменнем.</p>
<p>Нехта сочыць праўду ў свеце,</p>
<p>каб увіць у летуценні...</p>
<p> </p>
<p>Ён прайшоў краін нямала,</p>
<p>ён, Цікаўны, к сонцу крочыць.</p>
<p>Казка грае у цымбалы,</p>
<p>разганяе цемру ночы.</p>
<p> </p>
<p>Вось ідзе праз лес Цікаўны,</p>
<p>чуе знекуль немы лямант.</p>
<p>Ці то злева, ці то справа</p>
<p>хата высіцца за брамай.</p>
<p> </p>
<p>Падыходзіць. Тая хата,</p>
<p>як стадола ці казарма.</p>
<p>Нехта ў ёй крычыць заўзята,</p>
<p>па усім відаць, што дарма.</p>
<p> </p>
<p>— Ой, ратуйце, людцы, цесна!</p>
<p>Ой, ратуйце, гвалт, загіну! —</p>
<p>Узышоў Цікаўны з весніц,</p>
<p>глянуў скоса на хаціну.</p>
<p> </p>
<p>Што за ліха! Гэткі скогат</p>
<p>адзін Крыкса толькі справіў.</p>
<p>Мабыць вые з-за нічога.</p>
<p>Дай жа раду ў гэткай справе!</p>
<p> </p>
<p>Цікаўны</p>
<p>Слухай, Крыкса! Хто парушыў</p>
<p>твой спакой і тваё права?</p>
<p>Ці якія, скажам, душы,</p>
<p>ці які прывід крывавы?</p>
<p> </p>
<p>Крыкса</p>
<p>Ой, ратуйце! Цесна вельмі!</p>
<p>Дайце ўзлёту і прасторы!</p>
<p> </p>
<p>Цікаўны</p>
<p>Як язык твой толькі меліць?!</p>
<p>«Бедны» Крыкса! Вось дык гора!</p>
<p> </p>
<p>Ты братоў усіх распудзіў</p>
<p>гартаваным скавытаннем.</p>
<p>На цябе смяюцца людзі.</p>
<p>Што рабіцьмеш, вось пытанне!</p>
<p> </p>
<p>Зарасце травой дварышча</p>
<p>і дарога баравая.</p>
<p>Хочаш — плачаш, хочаш — свішчаш,</p>
<p>табе й хату даравалі.</p>
<p> </p>
<p>Неспыняная зявайла</p>
<p>усё скардзіцца, што цесна.</p>
<p>Плюнуў і пайшоў памалу</p>
<p>наш Цікаўны з гэных весніц.</p>
<p> </p>
<p>— Ліха ведае,— гаворыць,—</p>
<p>свет такі шырокі здэцца,</p>
<p>а вось на — няма прасторы,</p>
<p>і няма дзе Крыксам дзецца...</p>
<p> </p>
<p>Зноў праз лес ідзе Цікаўны,</p>
<p>шчэ лунае немы лямант.</p>
<p>Ці то злева, ці то справа</p>
<p>замест гэнай хаты — пляма.</p>
<p> </p>
<p>Наш Цікаўны к сонцу крочыць,</p>
<p>яшчэ трэ ісці нямала...</p>
<p>Разганяе цемру ночы</p>
<p>казка, граючы ў цымбалы.</p>
<p> </p>
<p>Самацветы ўночы свецяць,</p>
<p>сцежка выткана праменнем.</p>
<p>Ён шукае праўды ў свеце,</p>
<p>каб увіць у летуценні...</p>
<p> </p>
<p>Хто шукае — той знаходзіць,</p>
<p>хто пытае — той не блудзіць,—</p>
<p>так суладжана ў народзе,</p>
<p>навучаюцца так людзі.</p>
<p> </p>
<p>І пра гэта ўсё гаворыць</p>
<p>у страях прыгожых казка.</p>
<p>Хто вясёлы — смуткам дорыць,</p>
<p>хто ў тузе — надорыць ласкай.</p>
<p> </p>
<p>У страях прыгожых казка</p>
<p>ходзіць, грае у цымбалы.</p>
<p>Залатая апаяска,</p>
<p>ў апаясцы перлы, лалы...</p>
<p> </p>
<p>Матэматык</p>
<p>Каго і што ты маеш на увазе</p>
<p>у гэтай казцы? Можа мне адкажаш?</p>
<p>Занадта рызыкоўна ты узяўся</p>
<p>каля мяне са скарбамі сваімі!</p>
<p>Ці не стварыў ты, часам, сам яе,</p>
<p>пасля каб спекульнуць «народнай» назвай?!</p>
<p> </p>
<p>Лірык</p>
<p>Вазьмі, на ласку, зборнік нашых казак,</p>
<p>сабраны слаўным дзедам Сержпутоўскім,</p>
<p>і ў гэтым зборніку адразу знойдзеш</p>
<p>ты гэту казку, ясную, як зоры.</p>
<p>Каго народ у казцы той выводзіць,—</p>
<p>не ведаю, бадай усіх патроху.</p>
<p>Калі удасца быць мне на Палессі,</p>
<p>я запытаюся і напішу.</p>
<p> </p>
<p>Матэматык</p>
<p>Якую цноту ты тут прадстаўляеш!</p>
<p>Знайшоў сабе і абарону нават:</p>
<p>«У Сержпутоўскага чытай!» І Шэйна</p>
<p>за хвост прыцягнеш... Кінь такія жарты!</p>
<p>Яны, напэўна, шкодзіць неяк могуць.</p>
<p> </p>
<p>Лірык</p>
<p>I сам не ўцяміў добра, а гаворыш.</p>
<p>«Яны нам шкодзіць могуць»! Чым жа шкодзіць?</p>
<p>Якая шкода можа з іх адбыцца?</p>
<p>Узяў ты моду гаварыць насупраць,</p>
<p>як той казаў: «Дуду ты як надзьмеш,</p>
<p>яна іграе гэтак»...</p>
<p> </p>
<p>Матэматык</p>
<p>На табе!</p>
<p>Ужо дуда якаясь выплывае!</p>
<p>А зараз ракам пойдуць дударцы...</p>
<p>Няма чаго казаць, — удаўся лірык!</p>
<p> </p>
<p>Лірык</p>
<p>Табе бяда вялікая! Хай ходзяць!</p>
<p>А, зрэшты, чым жа дрэнна, што ў народзе</p>
<p>ёсць прыказкі на розныя здарэнні?</p>
<p>Вазьмі дай запытанне мне на спробу,</p>
<p>і я знайду ў адказ апавяданне.</p>
<p> </p>
<p>Матэматык</p>
<p>Ты хочаш ухіліцца ад адказу,</p>
<p>схаваўшыся за прыказкі і байкі?</p>
<p>Замест таго, каб высветліць пытанне,</p>
<p>ты нейкую заводзіш «віктарыну»?!</p>
<p>Ну што ж... Падобна гэта на задачу —</p>
<p>«плюс — мінус, ігрэк — ікс» і ўсё такое...</p>
<p>Магу табе прапанаваць пытанне:</p>
<p>няхай сабе жыве і «віктарына»...</p>
<p> </p>
<p>Лірык</p>
<p>Калі не «віктарына», дык «віктося».</p>
<p>У кожным разе — клічнік з запытаннем.</p>
<p> </p>
<p>Матэматык</p>
<p>Скажы ты мне... Пра што б тут запытацца?</p>
<p>Пра смешнае не варта, мабыць, сёння.</p>
<p>Ізноў ты пусціш нешта з падкавыркай.</p>
<p>Скажы ты лепш пра слёзы. Плакаць можна</p>
<p>і смеючыся нават...</p>
<p> </p>
<p>Лірык</p>
<p>Слёзы, слёзы...</p>
<p>Ліецца многа вас на свеце нашым,</p>
<p>і днём, і ўночы, і у шэрым змроку.</p>
<p>Ліецца з воч і чорных, і блакітных...</p>
<p>Вы глыбінёй мінулі акіяны,</p>
<p>вы палкасцю мінулі сонца косы,</p>
<p>цяжэй саміх сябе вы незраўнана...</p>
<p>Каб вас з’яднаць калі, сусвету слёзы,</p>
<p>дык на зямлі патоп другі пачаўся б.</p>
<p>У глыбіні і горкай і празрыстай</p>
<p>вы утапілі б, слёзы, назаўсёды</p>
<p>усіх прахвостаў, здзірцаў, ашуканцаў,</p>
<p>накрыўшы іх і горам і нядоляй...</p>
<p>Сваёю палкасцю, сваёй нялюдскай</p>
<p>вы растапілі б лёд на канцавоссях,</p>
<p>лядоўню гэту нашага сусвету...</p>
<p>Каменныя вы сэрцы растапілі б</p>
<p>у катаў прошлых, ёсцьных і наступных</p>
<p>сваёю палкасцю, сваёй нялюдскай...</p>
<p>Каб вас з’яднаць калі... О слёзы, слёзы...</p>
<p>Ліецца многа вас на свеце нашым</p>
<p>і днём, і ўночы, і у шэрым змроку.</p>
<p>Сабраць у акіяны вас не ўдасца,</p>
<p>не ўдасца змыць усю брыду ад сэрцаў,</p>
<p>якая ў сэрцы пала на Палессі...</p>
<p>Дык ты прасіў сказаць табе пра слёзы?</p>
<p>Табе пра слёзы зараз раскажу я!</p>
<p> </p>
<p>Народнае апавяданне пра слёзы</p>
<p>У адной на свеце маці</p>
<p>узяла дачка памерла.</p>
<p>Слёз у маці — не стрымаці,</p>
<p>слёзы буйныя, як перлы.</p>
<p> </p>
<p>Гора матчына цяжкое,</p>
<p>не ўтаймуецца спагадай.</p>
<p>Не знаходзіць супакою,</p>
<p>пахаваўшы сваю радасць.</p>
<p> </p>
<p>Прабавалі ўсцішыць людзі:</p>
<p>«Хіба плачам вернеш страту?»</p>
<p>Жаль вялікі сцісне грудзі,</p>
<p>сцісне сэрца ён, пракляты...</p>
<p> </p>
<p>Несціхана плача маці</p>
<p>па сваёй дачцэ памерлай.</p>
<p>Слёз у маці — не стрымаці,</p>
<p>слёзы буйныя, як перлы.</p>
<p> </p>
<p>Так было, пакуль аднойчы</p>
<p>сон не сніла маці тая.</p>
<p>І у змроку, і уночы</p>
<p>сны ў павекі прылятаюць.</p>
<p> </p>
<p>Нешта думаў, нешта сніцца,—</p>
<p>застаецца праўды зерне.</p>
<p>Зашуміць крылом Дзянніца,</p>
<p>да сапраўднасці нас верне...</p>
<p> </p>
<p>Сніцца сон старой, што быццам</p>
<p>у царкве на «Ўсе святыя»</p>
<p>давялося ёй маліцца</p>
<p>перад вобразам Марыі.</p>
<p> </p>
<p>І маліла і прасіла</p>
<p>маляваныя фігуры,</p>
<p>каб жывым давалі сілы,</p>
<p>а халтуршчыкам — хаўтуры.</p>
<p> </p>
<p>Покуль так складала хвалы,</p>
<p>ноч прасцерлася над светам.</p>
<p>У царкве заначавала</p>
<p>гарацешная кабета.</p>
<p> </p>
<p>Апаўночы давялося</p>
<p>бачыць розныя дзівосы.</p>
<p>Сталі б кратацца валосы,</p>
<p>каб не скручаныя косы.</p>
<p> </p>
<p>Здань ідзе, за ёй другая,</p>
<p>не злічыць і не агледзець...</p>
<p>Тут прыблудная, чужая,</p>
<p>тут і блізкія, суседзі.</p>
<p> </p>
<p>Вось ідзе адкрыты чэрап,</p>
<p>ён мазгі нясе ў партфелі.</p>
<p>Свае іклы злосна шчэрыць,</p>
<p>каб яму «асанну» пелі...</p>
<p> </p>
<p>Петушок бачком кульгае</p>
<p>на высокіх на абцасах.</p>
<p>Вельмі подленька спявае,</p>
<p>кішкі ззаду, быццам пасак...</p>
<p> </p>
<p>Далей — п’яная капэла</p>
<p>едзе, смаліць нешта ў гуслі.</p>
<p>На сабе вязе, аж млее,</p>
<p>іх таркан, надзьмуўшы вусы.</p>
<p> </p>
<p>Колькі ўсіх яшчэ было там,</p>
<p>дык дакладна і не ўспомніш:</p>
<p>зварушылася балота,</p>
<p>выплюнула твань сягоння.</p>
<p> </p>
<p>Гарацешная старая</p>
<p>нат забылася пра гора:</p>
<p>на пачвар тых пазірае,</p>
<p>не сурочыў бы каторы!</p>
<p> </p>
<p>Але вось пайшлі і душы</p>
<p>больш знаёмыя, суседзі...</p>
<p>Не відаць усё дачушкі,</p>
<p>затрымалі, мабыць, недзе...</p>
<p> </p>
<p>А тым часам безупынна</p>
<p>праз царкву шнуруюць душы.</p>
<p>Ўрэшце — вось яна, дзяўчына,</p>
<p>белы кужаль апрануўшы.</p>
<p> </p>
<p>Маці стала нерухома.</p>
<p>Вусны сцяты. Што ж не клічуць?</p>
<p>Вочы кволяць стан знаёмы</p>
<p>і знаёмае аблічча.</p>
<p> </p>
<p>А дачка, маўляў, нямая,</p>
<p>і прымружаны павекі.</p>
<p>На спіне яна трымае</p>
<p>велічэзны цэбар нейкі.</p>
<p> </p>
<p>Маці</p>
<p>За чые грахі цяжкія</p>
<p>ты пакутуеш па смерці?</p>
<p>Ці знайшлі іх людзі злыя</p>
<p>ў тваім шчырым, чыстым сэрцы?</p>
<p> </p>
<p>А ці ж я слязьмі не мыла</p>
<p>на зямлі твае слядочкі?</p>
<p>Ці ж я бога не маліла,</p>
<p>цябе выправіўшы ўпрочкі?</p>
<p> </p>
<p>Хто, не маючы сумлення,</p>
<p>даў табе цяжар вялікі,</p>
<p>аж дрыжаць твае калені...</p>
<p>Як яго, злачынца, клікаць?</p>
<p> </p>
<p>Дачка</p>
<p>Гэта, маці мая, маці,—</p>
<p>слёзы ўсе твае сабраны.</p>
<p>Іх вартую, як багацце.</p>
<p>Плач яшчэ...</p>
<p>Бывай...</p>
<p>Дабранач...</p>
<p> </p>
<p>Сон як перуном спаліла,</p>
<p>толькі крылле завілося.</p>
<p>Па сваёй дачушцы мілай</p>
<p>маці болей не галосіць.</p>
<p> </p>
<p>Матэматык</p>
<p>Дык вось табе і слёзы! Дружа любы!</p>
<p>Каб ты узяў другую форму толькі,—</p>
<p>пацалаваў бы я цябе за тэму...</p>
<p>Якая думка!</p>
<p>Ах, якая думка!</p>
<p>І як жа сапсавана чартаўшчынай!</p>
<p>Вазьмі прыдумай ты для гэтай думкі</p>
<p>сучасную і блізкую нам форму...</p>
<p> </p>
<p>Лірык</p>
<p>Прыдумаю, як буду мець магчымасць.</p>
<p>Цяпер мне сумна стала, вельмі сумна,</p>
<p>як быццам сам навекі нешта страціў...</p>
<p> </p>
<p>Матэматык</p>
<p>Адкінь ты сум, якую маеш страту!</p>
<p>Глядзі, каб некаму, як слёзы ў сне,</p>
<p>твой сум не стаў прызначанай пакутай.</p>
<p>Падумай толькі добра... Ты не чуеш?</p>
<p>Чаго глядзіш так пільна ты на Захад?</p>
<p>Ці сонца вокам думаеш спыніць?</p>
<p>Яно з-за лесу водбліскам крывавым</p>
<p>варожыць новы дзень, дзівосны дзень,</p>
<p>такі ж трывожны для цябе, як сёння.</p>
<p> </p>
<p>Лірык</p>
<p>Угледзься, браце мой, у след яго,</p>
<p>навокал глянь... Што дзеецца навокал!..</p>
<p>Здаецца мне — над лесам праплываюць</p>
<p>у край нязнаны ціха караблі.</p>
<p>І пурпуровых ветразей узвівы —</p>
<p>то дух тужлівы ўкрыжаваны мой,</p>
<p>тужлівы дух і жальба...</p>
<p> </p>
<p>Матэматык</p>
<p>Годзе, годзе!</p>
<p>Жані тугу на шчырыя бары,</p>
<p>а калі ў ветразі ўвайшла — дык добра:</p>
<p>не вернуцца ніколі караблі.</p>
<p>Бяры ты прыклад з аўтара, з Дубоўкі,</p>
<p>паслухай, што казаў ён перад намі:</p>
<p>які запал, які настрой бадзёры!</p>
<p>Адкуль ты толькі смутак свой збіраеш?</p>
<p> </p>
<p>Лірык</p>
<p>Я слухаў аўтараву ўсю прадмову:</p>
<p>з табою разам выйшлі мы на сцэну.</p>
<p>Прадмовай гэтай аўтар даў настрой мне.</p>
<p>Чаго ж яшчэ ты хочаш?</p>
<p> </p>
<p>Матэматык</p>
<p>Ты жартуеш?</p>
<p>Узяў ты, кажаш, свой настрой з прадмовы?</p>
<p>Ну, гэта свінства, так хлусіць нахабна!</p>
<p> </p>
<p>Лірык</p>
<p>Давай да аўтара мы пойдзем лепш</p>
<p>і спрэчку нашу вырашым супольна.</p>
<p> </p>
<p>Матэматык</p>
<p>А пурпуровых ветразей узвівы</p>
<p>ці прынясуць нас да яго ізноў?</p>
<p> </p>
<p>Дубоўка</p>
<p>Пайшлі шукаць мяне мае героі...</p>
<p>Хіба пра іх я дрэнна клапаціўся? —</p>
<p>Злажыў для іх ад вывіхаў замову,</p>
<p>за ўзор народную замову ўзяўшы...</p>
<p>Яны адзін другога вінавацяць,</p>
<p>прычыны нейкія з’явіліся адразу...</p>
<p>І кожны з іх сябе праўдзівым лічыць</p>
<p>у гэтай спрэчцы, можа і цікавай.</p>
<p>Чакаць?</p>
<p>Мірыць?</p>
<p>Не буду лепш займацца,</p>
<p>а то мае уласныя героі</p>
<p>мяне самога ў нечым звінавацяць.</p>
<p>Няхай ідуць да чытачоў гавораць,</p>
<p>супольна з імі вырашаюць крыўды...</p>
<p>Няхай нясе іх творчае гарэнне</p>
<p>і пурпуровых ветразей узвівы...</p>
<p> </p>
<p class="sign">1929</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>