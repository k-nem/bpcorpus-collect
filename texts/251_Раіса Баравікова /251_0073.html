<div class="container">
<div class="book-utils">
<div id="qrcode"></div>
<a href="/Braty_Hrym/Muzycok.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Браты Грым -->
<!-- HEADER_FIELD LangOrig: deu -->
<!-- HEADER_FIELD SectionAuthor: Казкі -->
<!-- HEADER_FIELD SectionsTheme: Дзіцячая літаратура -->
<!-- HEADER_FIELD Title: Мужычок -->
<!-- HEADER_FIELD Translation: Раіса Баравікова -->
<h2><a href="http://knihi.com/Braty_Hrym/">Браты Грым</a></h2>
<h2>Мужычок</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Была адна вёска, дзе жылі спрэс адны сяляне-багацеі; і быў адзін толькі сярод іх бядняк, звалі яго Мужычком. Не было ў яго ніколі каровы, ды і грошай, каб яе купіць, таксама не было; а яму і жонцы яго надта ж хацелася мець яе! Вось і кажа ён аднойчы:</p>
<p>- Паслухай, жонка, мне прыйшла ў галаву добрая думка: кум жа наш цясляр, хай зробіць ён нам з дрэва цялушачку ды пафарбуе яе бураю фарбаю, каб была яна падобнай да цялят; з часам яна падрасце, вось і будзе ў нас карова.</p>
<p>Жонцы яго гэта таксама спадабалася. І змайстраваў ім кум-цясляр цялушачку, і выстругаў яе, як след; фарбаю пафарбаваў як і патрабавалася, ды зрабіў яшчэ так, што і галаву яна нахіляла, быццам пасвіцца.</p>
<p>Вось на другую раніцу пагналі кароў у поле, а Мужычок паклікаў да сябе пастуха і кажа:</p>
<p>- Бачыш, ёсць цяпер у мяне цялушачка, ды яна яшчэ малая, яе трэба несці на руках.</p>
<p>Сказаў пастух:</p>
<p>- Што ж, добра, - узяў ён яе на рукі, вынес на пашу і паставіў на травіцу.</p>
<p>Цялушачка ўсё стаіць, быццам траву скубе, а пастух і гаворыць: «Хутка яна стане сама бегаць; глядзі, яна ўжо і есці ўмее».</p>
<p>Вечарам сабраўся ён гнаць статак дамоў і кажа цялушцы:</p>
<p>- Калі можаш стаяць і ўжо ўмееш есці як след, дык павінна сама і хадзіць, - не стану я цягнуць цябе дамоў на руках.</p>
<p>А Мужычок стаіць ля варот, чакае сваю цялушачку. Вось гоніць пастух кароў па вёсцы, а цялушачкі і няма. Пытаецца Мужычок пра яе ў пастуха. А пастух адказвае:</p>
<p>- Яна на лузе ўсё пасвіцца ды пасвіцца, ніяк ісці не хоча.</p>
<p>Тады Мужычок кажа:</p>
<p>- Як жа гэта так, ты павінен быў скаціну да мяне прыгнаць.</p>
<p>І вярнуліся яны разам з пастухом на луг; але нехта цялушачку, відаць, украў, яны там яе не знайшлі. Вось пастух і гаворыць:</p>
<p>- Яна некуды забегла.</p>
<p>А Мужычок яму ў адказ:</p>
<p>- Як бы не так! - і павёў пастуха да старасты; а той і прысудзіў, што павінен пастух за сваё нядбанне даць Мужычку заместа цялушачкі, якая прапала, карову.</p>
<p>Вось і атрымаў Мужычок са сваёю жонкаю карову, якую ім так даўно хацелася мець. Яны вельмі ўзрадаваліся, але корму ж у іх не было і карову ім не было чым карміць, і вось давялося яе зарэзаць. Мяса яны засалілі, і Мужычок пайшоў у горад, каб прадаць там шкуру, а на ўтаргаваныя грошы купіць сабе новую цялушачку. Праходзіў ён міма млына; бачыць - сядзіць там крумкач са зламаным крылом. Пашкадаваў ён яго, узяў і загарнуў яго ў шкуру. Але надвор'е стала дрэнным, узняўся вецер, і дождж пачаў ліць, што з вядра, - далей ісці было цяжка.</p>
<p>Ён вярнуўся на млын і папрасіў даць яму прытулак. Млынарыха была дома адна і гаворыць Мужычку:</p>
<p>- Што ж, кладзіся на салому, - і дала яму кавалак хлеба з сырам.</p>
<p>Мужычок паеў і лёг спаць, а шкуру паклаў каля сябе. Жанчына падумала: «Ён стаміўся і, напэўна, ужо спіць». А тут прыходзіць у госці поп. Млынарыха сустрэла яго ласкава і кажа:</p>
<p>- Мужа майго зараз дома няма, давай разам перакусім.</p>
<p>Мужычок стаў прыслухоўвацца, і, калі гаворка зайшла аб пачастунку, ён пакрыўдаваў, што давялося яму здавольвацца адным толькі хлебам ды сырам. А млынарыха прынесла ежу і наставіла ўсякай усячыны - і варанага, і смажанага, салату, пірагі і віно.</p>
<p>Толькі яны селі за стол і пачалі есці, як нехта пагрукаўся ў дзверы. Млынарыха гаворыць:</p>
<p>- Ах, Божа мой, гэта, відаць, мой муж.</p>
<p>Хуценька сунула яна смажаніну ў печку, віно - пад падушку, салату - на ложак, пірагі - пад ложак, а папа ў шафу схавала, што ў сенцах стаяла. Затым адчыніла яна дзверы мужу і кажа:</p>
<p>- Дзякуй Богу, што ты вярнуўся! Вось ужо надвор'е, быццам канец свету настаў!</p>
<p>Пабачыў млынар Мужычка на саломе і пытаецца:</p>
<p>- А гэтаму чаго тут трэба?</p>
<p>- Ах, - адказала жонка, - ды вось небарака трапіў у буру і дождж, ну і папрасіўся пераначаваць. Дала я яму кавалак хлеба з сырам і дазволіла легчы на саломе.</p>
<p>Муж гаворыць:</p>
<p>- Няхай сабе спіць, толькі дай жа ты мне чаго-небудзь паесці.</p>
<p>А жонка кажа:</p>
<p>- Няма ў мяне нічога, акрамя хлеба ды сыру.</p>
<p>- Я і тым буду задаволены, - адказаў муж, - давай, хаця б, хлеба з сырам.</p>
<p>Зірнуў ён на Мужычка і кажа:</p>
<p>- Гэй ты, ідзі ды паеш з намі яшчэ раз!</p>
<p>Мужычок не прымусіў сябе доўга прасіць, падняўся і стаў есці. Пабачыў млынар, што ляжыць на зямлі каровіна шкура і ў яе крумкач загорнуты, вось ён і пытаецца:</p>
<p>- Што гэта ў цябе там такое?</p>
<p>А Мужычок і гаворыць:</p>
<p>- Ды там у мяне прадказальнік схаваны.</p>
<p>- Можа, ён і мне што-небудзь прадкажа? - запытаўся млынар.</p>
<p>- Магчыма, - адказаў яму Мужычок, - але ён прадказвае толькі чатыры разы, а на пяты ўсё ў сабе хавае.</p>
<p>Млынара гэта зацікавіла, і ён пачаў прасіць:</p>
<p>- Дык загадай ты яму што-небудзь прадказаць.</p>
<p>Прыціснуў Мужычок крумкачову галаву, той адразу і крыкнуў і закаркаў: «кар-кар». Млынар спытаў:</p>
<p>- Ну, што ён сказаў?</p>
<p>Мужычок адказаў:</p>
<p>- Па-першае, сказаў ён, што віно схавана пад падушкаю.</p>
<p>- Гэта было б нядрэнна! - ускрыкнуў млынар; пайшоў ён туды і знайшоў віно.</p>
<p>- Ну, кажы далей! - сказаў млынар.</p>
<p>Мужычок прымусіў крумкача зноў закаркаць і сказаць.</p>
<p>- Па-другое, ён гаворыць, што смажаніна стаіць у печцы.</p>
<p>- Гэта было б дарэчы! - ускрыкнуў млынар; пайшоў ён туды і знайшоў смажаніну.</p>
<p>Мужычок прымусіў крумкача яшчэ прадказваць і абвясціў:</p>
<p>- Па-трэцяе, ён гаворыць, што салата ляжыць на ложку.</p>
<p>- Гэта таксама было б нядрэнна! - ускрыкнуў млынар; пайшоў ён туды і знайшоў салату.</p>
<p>Яшчэ раз прыціснуў Мужычок крумкача, ды так, што той запішчэў і закаркаў. І абвясціў Мужычок:</p>
<p>- А па-чацвёртае, сказаў ён, што пірагі ляжаць пад ложкам.</p>
<p>- Гэта было б някепска! - ускрыкнуў млынар, палез пад ложак і знайшоў там пірагі.</p>
<p>Селі яны абодва за стол, а млынарыха да смерці перапалохалася, легла ў ложак і ўсе ключы пахавала. Схацелася млынару даведацца і пра пятае, а Мужычок кажа:</p>
<p>- Давай спачатку паядзім усе чатыры, а пятае - яно будзе, бадай што, горшым.</p>
<p>Вось паелі яны, сталі таргавацца, колькі павінен даць млынар за пятае прадказанне, і сыйшліся яны на трохстах талерах. Вось прыціснуў Мужычок яшчэ раз крумкачову галаву - той адразу і закаркаў на ўсё горла. Пытаецца млынар:</p>
<p>- Што ж ён сказаў?</p>
<p>А Мужычок адказвае:</p>
<p>- Ён сказаў, што ў шафе ў сенцах схаваўся чорт.</p>
<p>Млынар кажа:</p>
<p>- Ну, чорта трэба будзе адтуль выгнаць, - адчыніў дзверы ў сенцы, і вось давялося жонцы аддаць мужу ключ.</p>
<p>І Мужычок адчыніў шафу. І выскачыў стрымгалоў адтуль гэты самы поп. А млынар гаворыць:</p>
<p>- Бачыў я сваімі вачамі чорнага чалавека - гэта і быў чорт.</p>
<p>Мужычок на другую раніцу, толькі стала світаць, захапіў свае трыста талераў і дай бог ногі. Вярнуўся Мужычок дамоў і прывёў мала-памалу сваю гаспадарку ў парадак, пабудаваў сабе прыгожую хату, і сяляне сталі пра яго гаварыць:</p>
<p>- А Мужычок жа, напэўна, пабываў там, дзе падае дождж залаты і дзе грошы проста лапатамі грабуць.</p>
<p>І паклікалі Мужычка да старасты, каб сказаў ён, адкуль у яго з'явілася такое багацце. І адказаў ён:</p>
<p>- Быў я ў горадзе і прадаў каровіну шкуру за трыста талераў.</p>
<p>Пачулі гэта сяляне, схацелася і ім таксама атрымаць такія ж грошы. Прыбеглі яны дамоў, усіх кароў сваіх пазарэзвалі, шкуры паздзіралі, каб прадаць іх у горадзе ды барыш узяць, як мага большы. А стараста і кажа:</p>
<p>- Мая работніца няхай ідзе ў горад першая.</p>
<p>Прыйшла тая да купца ў горад, і даў ён ёй усяго тры талеры за шкуру; а калі з'явіліся і іншыя, даў ён ім і таго менш і сказаў:</p>
<p>- Ды куды ж мне ўсе гэтыя шкуры і дзяваць ужо?</p>
<p>Раззлаваліся сяляне, што Мужычок іх гэтак спрытна падмануў, і вырашылі яму адпомсціць: падалі скаргу старасту, што ўвёў ён іх, маўляў, у зман. І ні ў чым невінаваты Мужычок быў адзінагалосна асуджаны да пакарання смерцю; і павінны былі яго спусціць у прадзіраўленай бочцы ў рэчку.</p>
<p>Прывялі Мужычка і паклікалі папа, каб прачытаў ён па ім памінальную. А ўсім астатнім загадана было разысціся. Як пабачыў Мужычок папа, пазнаў у ім таго самага, што быў у гасцях у млынарыхі. Вось і кажа ён яму:</p>
<p>- Я вызваліў вас з шафы, а вы вызвальце мяне з бочкі.</p>
<p>А якраз на той час пастух гнаў авечак, а пра таго пастуха ён ведаў, што даўно яму хацелася стаць старастам. І вось закрычаў ён на ўсё горла:</p>
<p>- Не, я не згодны! Нават калі б увесь свет таго пажадаў, дык і тады б я не пагадзіўся.</p>
<p>Пачуў гэта пастух, падышоў і пытаецца:</p>
<p>- Што з табою? На што ты не пагаджаешся?</p>
<p>А Мужычок адказвае:</p>
<p>- Ды вось хочуць яны зрабіць мяне старастам, калі сяду я ў гэтую бочку, але я не згодны.</p>
<p>Тады пастух і гаворыць:</p>
<p>- Калі толькі гэта і патрэбна, каб стаць старастам, я зараз сяду ў бочку.</p>
<p>А Мужычок кажа:</p>
<p>- Калі згодны ты сесці, дык і старастам будзеш.</p>
<p>Пастух пагадзіўся, сеў у бочку, і Мужычок донца ў бочцы забіў, а сам падышоў да статку і пагнаў яго замест пастуха. А поп пайшоў да сваіх прыхаджанінаў і сказаў, што памінальную ён ужо прачытаў. І прыйшлі сяляне і скацілі бочку ў рэчку. Толькі пачала бочка каціцца, а пастух з яе як закрычыць:</p>
<p>- Так, я ахвотна старастам буду!</p>
<p>Падумалі яны, што гэта крычыць Мужычок, і кажуць:</p>
<p>- І мы думаем тое ж самае; але ты спачатку агледзься, што робіцца там, унізе, - і скацілі яны бочку ў рэчку.</p>
<p>Сталі затым сяляне па хатах разыходзіцца; прыйшлі ў вёску, бачаць - і Мужычок таксама вяртаецца, гоніць статак авечак, бы нічога і не было. Здзівіліся сяляне і пытаюцца:</p>
<p>- Мужычок, адкуль гэта ты ўзяўся? Хіба што ты з вады вылез?</p>
<p>- Ну так, - адказаў ім Мужычок, - я спусціўся глыбока-глыбока і трапіў на самае дно; выбіў з бочкі донца, вылез, а там унізе такія цудоўныя лугі, і пасвіцца на іх шмат ягнят, - вось і ўзяў я сабе цэлы статак.</p>
<p>Пытаюцца сяляне:</p>
<p>- А ці многа яшчэ іх там засталося?</p>
<p>- О, многа! - адказаў Мужычок. - Куды болей, чым вам трэба.</p>
<p>Дамовіліся тады паміж сабою сяляне, што і яны таксама б не супраць авечак раздабыць - кожны па цэламу статку.</p>
<p>А стараста і кажа:</p>
<p>- Я пайду першы.</p>
<p>Вось прыйшлі яны ўсе разам да рэчкі, а па сіняму небу якраз на той час хадзілі аблачынкі, тыя, што называюць баранчыкамі; яны адлюстроўваліся ў вадзе. І вось закрычалі сяляне:</p>
<p>- Колькі ж авечак бачна на дне!</p>
<p>Прабіўся стараста наперад і гаворыць:</p>
<p>- Я першы кінуся на дно, трэба ж паглядзець ды агледзецца; калі ўсё будзе як трэба, я вас паклічу.</p>
<p>І вось кінуўся ён у ваду, «шабулдых» - адгукнулася на вадзе. А сяляне падумалі, што крычыць ён «Ідзіце», - і вось яны ўсім гуртам кінуліся ўслед за ім у ваду.</p>
<p>І вымерла ўся вёска, і застаўся адзін Мужычок наследнікам усяго іхняга дабра і зрабіўся чалавекам багатым.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Raisa_Baravikova/">Раіса Баравікова</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>