<div class="container">
<div class="book-utils">
<div id="qrcode"></div>
<a href="/Alaksandar_Blok/Viersy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аляксандар Блок -->
<!-- HEADER_FIELD LangOrig: rus -->
<!-- HEADER_FIELD Notice: у перакладзе С. Грахоўскага -->
<!-- HEADER_FIELD SectionAuthor: Вершы -->
<!-- HEADER_FIELD Title: Вершы -->
<!-- HEADER_FIELD Translation: Сяргей Грахоўскі -->
<h2><a href="http://knihi.com/Alaksandar_Blok/">Аляксандар Блок</a></h2>
<h2>Вершы</h2>
<div style="height: 3rem"></div>
<!-- TOC_BEGIN -->
<a href="#chapter1">Гамаюн, прарочы птах</a><br/>
<a href="#chapter2">«Ночной туман застал меня в дороге…»</a><br/>
<a href="#chapter3">Перад навальніцай</a><br/>
<a href="#chapter4">«Когда толпа вокруг кумирам рукоплещет…»</a><br/>
<a href="#chapter5">«Последний пурпур догорал…»</a><br/>
<a href="#chapter6">«За городом в полях весною воздух дышит…»</a><br/>
<a href="#chapter7">«Ветер принес издалёка…»</a><br/>
<a href="#chapter8">«Встану я в утро туманное…»</a><br/>
<a href="#chapter9">«Жду я холодного дня…»</a><br/>
<a href="#chapter10">«За туманом, за лесами…»</a><br/>
<a href="#chapter11">Ноч на Новы Год</a><br/>
<a href="#chapter12">«Там — в улице стоял какой-то дом…»</a><br/>
<a href="#chapter13">«На весенний праздник света…»</a><br/>
<a href="#chapter14">«За темной далью городской...»</a><br/>
<a href="#chapter15">«Вхожу я в темные храмы…»</a><br/>
<a href="#chapter16">«Загляжусь ли я в ночь на метелицу…»</a><br/>
<a href="#chapter17">«Золотистою долиной…»</a><br/>
<a href="#chapter18">«Разгораются тайные знаки…»</a><br/>
<a href="#chapter19">«Еще бледные зори на небе...»</a><br/>
<a href="#chapter20">«Всё ли спокойно в народе?..»</a><br/>
<a href="#chapter21">«Мне снились веселые думы…»</a><br/>
<a href="#chapter22">«Когда я стал дряхлеть и стынуть...»</a><br/>
<a href="#chapter23">«По городу бегал черный человек...»</a><br/>
<a href="#chapter24">Світанне</a><br/>
<a href="#chapter25">Фабрыка</a><br/>
<a href="#chapter26">З газет</a><br/>
<a href="#chapter27">«Поднимались из тьмы погребов…»</a><br/>
<a href="#chapter28">Маёй маці</a><br/>
<a href="#chapter29">«Улица, улица...»</a><br/>
<a href="#chapter30">«Шли на приступ. Прямо в грудь»</a><br/>
<a href="#chapter31">Асенняя воля</a><br/>
<a href="#chapter32">Аповесць</a><br/>
<a href="#chapter33">«Девушка пела в церковном хоре...»</a><br/>
<a href="#chapter34">Сытыя</a><br/>
<a href="#chapter35">Скокі асеннія</a><br/>
<a href="#chapter36">Незнаёмка</a><br/>
<a href="#chapter37">«Вися над городом всемирным…»</a><br/>
<a href="#chapter38">«Милый брат! Завечерело…»</a><br/>
<a href="#chapter39">Купальская ноч</a><br/>
<a href="#chapter40">Сольвейг</a><br/>
<a href="#chapter41">Русь</a><br/>
<a href="#chapter42">«Ночь. Город угомонился...»</a><br/>
<a href="#chapter43">«Твоя гроза меня умчала...»</a><br/>
<a href="#chapter44">Пажар</a><br/>
<a href="#chapter45">«Я был смущенный и веселый…»</a><br/>
<a href="#chapter46">Снежнае віно</a><br/>
<a href="#chapter47">Яе песні</a><br/>
<a href="#chapter48">На снежным вогнішчы</a><br/>
<a href="#chapter49">«Тропами тайными, ночными ...»</a><br/>
<a href="#chapter50">«В этот серый летний вечер...»</a><br/>
<a href="#chapter51">«Сырое лето. Я лежу…»</a><br/>
<a href="#chapter52">Аб смерці</a><br/>
<a href="#chapter53">У паўночным моры</a><br/>
<a href="#chapter54">«Когда я создавал героя...»</a><br/>
<a href="#chapter55">Песня Фаіны</a><br/>
<a href="#chapter56">«В те ночи светлые, пустые…»</a><br/>
<a href="#chapter57">Закляцце агнём і змрокам</a><br/>
<a href="#chapter58">«Когда вы стоите на моем пути...»</a><br/>
<a href="#chapter59">«И я любил. И я изведал...»</a><br/>
<a href="#chapter60">«Она пришла с мороза, Раскрасневшаяся…»</a><br/>
<a href="#chapter61">Паэты</a><br/>
<a href="#chapter62">«О доблестях, о подвигах, о славе...»</a><br/>
<a href="#chapter63">На полі Куліковым</a><br/>
  <a href="#chapter64">«Река раскинулась. Течёт, грустит лениво…»</a><br/>
  <a href="#chapter65">«Мы, сам-друг, над степью в полночь стали…»</a><br/>
  <a href="#chapter66">«В ночь, когда Мамай залёг с ордою…»</a><br/>
  <a href="#chapter67">«Опять с вековою тоскою…»</a><br/>
  <a href="#chapter68">«Опять над полем Куликовым…»</a><br/>
<a href="#chapter69">«В голодной и больной неволе…»</a><br/>
<a href="#chapter70">«Русь моя, жизнь моя, вместе ль нам маяться…»</a><br/>
<a href="#chapter71">«Не спят, не помнят, не торгуют…»</a><br/>
<a href="#chapter72">«Какая дивная картина…»</a><br/>
<a href="#chapter73">Равена</a><br/>
<a href="#chapter74">«Поздней осенью из гавани…»</a><br/>
<a href="#chapter75">На чыгунцы</a><br/>
<a href="#chapter76">«О, я хочу безумно жить…»</a><br/>
<a href="#chapter77">«Я — Гамлет. Холодеет кровь…»</a><br/>
<a href="#chapter78">«Среди поклонников Кармен…»</a><br/>
<a href="#chapter79">«Ты — как отзвук забытого гимна…»</a><br/>
<a href="#chapter80">«Да. Так диктует вдохновенье…»</a><br/>
<a href="#chapter81">«Похоронят, зароют глубоко…»</a><br/>
<a href="#chapter82">«Милая девушка, что́ ты колдуешь…»</a><br/>
<a href="#chapter83">Каршун</a><br/>
<a href="#chapter84">«Дикий ветер…»</a><br/>
<a href="#chapter85">«Женщина, безумная гордячка...»</a><br/>
<a href="#chapter86">Дэман</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>Гамаюн, прарочы птах</h3>
<p><i>(Карціна В. Васняцова)</i></p>
<p> </p>
<p>На воднай гладзі пурпур растае,</p>
<p>Палае захад неастылы,</p>
<p>Ён і прарочыць і пяе,</p>
<p>А разгарнуць не можа крылы...</p>
<p>Прарочыць здзек ліхіх татар,</p>
<p>І землятрус, і кроў, і краты,</p>
<p>Ад злыдняў — голад, і пажар,</p>
<p>І смерць ні ў чым не вінаватых..</p>
<p>Жах прымушае замаўчаць,</p>
<p>Але гараць любоўю вочы,</p>
<p>Крывавяць вусны, а гучаць</p>
<p>Адзінай праўдаю прарочай.</p>
<p> </p>
<p>1899</p>
<p> </p>
<h3><a id="chapter2"></a>«Ночной туман застал меня в дороге…»</h3>
<p> </p>
<p>Начны туман заслаў маю дарогу,</p>
<p>Праз голле лесу выплыў маладзік,</p>
<p>Стамлёны конь біў капытом трывогу, —</p>
<p>Ён, ціхі днём, — да ночы не прывык.</p>
<p>Маўклівы змрочны лес даўно знаёмы</p>
<p>Здаваўся дзіўны ў пнях і каранях,</p>
<p>Па срэбраным прагале я дадому</p>
<p>Накіраваў трывожнага каня.</p>
<p>Туман балотны слаўся дымам горкім,</p>
<p>Але царква заззяла серабром,</p>
<p>Там — за далінай, гаем і за ўзгоркам</p>
<p>У змроку прытуліўся родны дом.</p>
<p>Стамлёны конь хутчэй бяжыць дахаты,</p>
<p>Мільгаюць вёскі, бачныя з гары,</p>
<p>І маякамі свецяць, як у святы,</p>
<p>Усцяж дарог начлежнікаў кастры.</p>
<p> </p>
<p>1899</p>
<p> </p>
<h3><a id="chapter3"></a>Перад навальніцай</h3>
<p> </p>
<p>Заход гарэў апошні раз,</p>
<p>Свяціла заплыло за хмары,</p>
<p>Іх беражкі у гэты час</p>
<p>Палалі полымем пажару.</p>
<p> </p>
<p>А ў невядомай вышыні,</p>
<p>Дзе неба чорнае, як ноччу,</p>
<p>Грамы грымелі, і агні</p>
<p>Палалі зрэнкаю прарочай.</p>
<p> </p>
<p>Усё знямела на зямлі,</p>
<p>Маланкі выбліснула джала,</p>
<p>А навальніцы ўсё гулі,</p>
<p>І дрэва кожнае дрыжала.</p>
<p> </p>
<p>Здалося, свет ад навальніц</p>
<p>Агністыя расплюшчыў зрэнкі,</p>
<p>І вецер з-за начных граніц</p>
<p>Данёс і слёзы нам, і енкі.</p>
<p> </p>
<p>1899</p>
<p> </p>
<h3><a id="chapter4"></a>«Когда толпа вокруг кумирам рукоплещет…»</h3>
<div class="EPIGRAPH">
<p>Дабро і зло ўспрымаем раўнадушна,</p>
<p>Душой марнеючы ў пачатку барацьбы.</p>
<p class="sign">М. Лермантаў</p>
</div>
<div class="CLEAR"></div>
<p> </p>
<p>Калі натоўп пяе кумірам славу,</p>
<p>Скідае аднаго, другога узнясе,</p>
<p>І мне, сляпому, гэтае забавы</p>
<p>Святы агеньчык свеціць пакрысе!</p>
<p>Імкнуся да яго, шукаючы спакою,</p>
<p>Наколькі хопіць сіл, спяшаюся, цярплю,</p>
<p>Але ад смутку ўласнаю рукою</p>
<p>Я карабель сваіх надзей таплю!</p>
<p>У вір зацягнуты пагібелі сардэчнай,</p>
<p>Я — абыякавы, з туманам уваччу...</p>
<p>Натоўп крычыць — а я халодны вечна.</p>
<p>Натоўп гукае — я ў адказ маўчу.</p>
<p> </p>
<p>1899</p>
<p> </p>
<h3><a id="chapter5"></a>«Последний пурпур догорал…»</h3>
<p> </p>
<p>Апошні пурпур дагараў,</p>
<p>Апошні вецер плыў у змроку,</p>
<p>Ляцелі хмары, месяц стаў,</p>
<p>І песня чулася здалёку.</p>
<p> </p>
<p>Надзеі ўсе мае якраз</p>
<p>Зноў ажылі, як напрадвесні,</p>
<p>Але журбой была ў адказ</p>
<p>Душа, замучаная песняй.</p>
<p> </p>
<p>Старэнькі бог святло праліў,</p>
<p>Над бліскавіцай, як бядою,</p>
<p>Ляцелі з плачам жураўлі</p>
<p>У вырай доўгай чарадою.</p>
<p> </p>
<p>1900</p>
<p> </p>
<h3><a id="chapter6"></a>«За городом в полях весною воздух дышит…»</h3>
<p> </p>
<p>За горадам вясною пахне ціша,</p>
<p>Іду і ведаю — вось-вось агонь мільгне.</p>
<p>Там спераду — марскі прыбой калыша</p>
<p>Дыханне змрочнае — і мучае мяне.</p>
<p> </p>
<p>Я ведаю: сталіца ў тлумнай гары,</p>
<p>Там змрок гарачы і людскі прыбой.</p>
<p>О, сэрцы кволыя! Без спадзявання твары!</p>
<p>Вясны не зведаўшы, бядуюць над сабой.</p>
<p> </p>
<p>Тут памяць дзён вялікіх зноўку кліча,</p>
<p>З сівога золку — дзіўныя абліччы</p>
<p>Прарочаць лад жыцця і вечнасці агні...</p>
<p> </p>
<p>Зямны забудзем тлум. Прыйдзі з агнём без гневу,</p>
<p>На сконе дня Загадкавая Дзева, —</p>
<p>Наступнае з мінулым парадні.</p>
<p> </p>
<p>1901</p>
<p> </p>
<h3><a id="chapter7"></a>«Ветер принес издалёка…»</h3>
<p> </p>
<p>Вецер прыносіў здалёку</p>
<p>Песні вясновай намёк.</p>
<p>Недзе свяціўся глыбока</p>
<p>Яснага неба шматок.</p>
<p> </p>
<p>У гэтым зеніце пахмурым,</p>
<p>У прыцемках блізкай вясны</p>
<p>Плакалі снежныя буры,</p>
<p>Сніліся зорныя сны.</p>
<p> </p>
<p>Ціха, нясмела, глыбока</p>
<p>Плакалі струны мае.</p>
<p>Вецер прыносіў здалёку</p>
<p>Гучныя песні твае.</p>
<p> </p>
<p>1901</p>
<p> </p>
<h3><a id="chapter8"></a>«Встану я в утро туманное…»</h3>
<p> </p>
<p>Устану я ў ранне туманнае,</p>
<p>Сонца мне шчокі кране.</p>
<p>Ці не сяброўка жаданая</p>
<p>Гэта ідзе да мяне?</p>
<p> </p>
<p>Насцеж вароты дубовыя!</p>
<p>Вецер рвануўся ў акно!</p>
<p>Песні такія бядовыя</p>
<p>Тут не гучалі даўно!</p>
<p> </p>
<p>З імі і ў ранне туманнае</p>
<p>Сонца мне шчокі кране!</p>
<p>Гэта сяброўка жаданая</p>
<p>З імі ідзе да мяне.</p>
<p> </p>
<p>1901</p>
<p> </p>
<h3><a id="chapter9"></a>«Жду я холодного дня…»</h3>
<p> </p>
<p>Чакаю сцюдзёнага дня</p>
<p>І месца ніяк не знайду.</p>
<p>У сэрцы звініць цішыня:</p>
<p>Ты абяцала: «Прыйду, —</p>
<p> </p>
<p>На раздарожжы чакай,</p>
<p>Далей ад людных дарог,</p>
<p>Каб найвялікшы свой край</p>
<p>Кінуць ніколі не змог.</p>
<p> </p>
<p>Ціха прыйду, не зманю,</p>
<p>Бо ў сэрцы звініць цішыня,</p>
<p>Дзверы табе адчыню</p>
<p>Ў змроку зімовага дня».</p>
<p> </p>
<p>1901</p>
<p> </p>
<h3><a id="chapter10"></a>«За туманом, за лесами…»</h3>
<p> </p>
<p>За туманам, за лясамі</p>
<p>Загарыцца — прападзе,</p>
<p>Еду роснымі палямі,</p>
<p>Блісне — і няма нідзе.</p>
<p> </p>
<p>Так вандроўнымі агнямі</p>
<p>Позна ноччу, за ракой,</p>
<p>Над маркотнымі лугамі</p>
<p>Мы сустрэнемся з Табой.</p>
<p> </p>
<p>І ўначы няма адказу.</p>
<p>Ты з трысця і туманоў</p>
<p>Часам свеціш не адразу</p>
<p>І здалёку вабіш зноў.</p>
<p> </p>
<p>1901</p>
<p> </p>
<h3><a id="chapter11"></a>Ноч на Новы Год</h3>
<p> </p>
<p>Ляжаць халодныя туманы,</p>
<p>Гараць барвовыя агні,</p>
<p>Душа марозная Святланы</p>
<p>У мроях дзіўнае гульні.</p>
<p> </p>
<p>Рыпне снег — і сэрцы б’юцца,</p>
<p>Месяц выплыў, як знарок,</p>
<p>За варотамі смяюцца,</p>
<p>А ў завулках — змрок і змрок.</p>
<p>Дай зірну на свята смеху,</p>
<p>Твар закрыты і ў мяне,</p>
<p>Чырвань стужак — на пацеху,</p>
<p>Любы ганак не міне...</p>
<p>А туман плыве, віецца,</p>
<p>Дачакаюся пары.</p>
<p>Нехта шэпча і смяецца,</p>
<p>І гараць, гараць кастры...</p>
<p>Снег рыпіць, як на світанні,</p>
<p>Мільгануў агонь і згас.</p>
<p>«Як імя?» Імчацца сані,</p>
<p>Толькі — рогат у адказ.</p>
<p>Завіруха б’е ў вароты</p>
<p>І грукоча па сцяне...</p>
<p>Любы дотыкам пяшчоты</p>
<p>Закрывае шчокі мне.</p>
<p> </p>
<p>Ляжаць халодныя туманы,</p>
<p>То знікне месяц, то плыве.</p>
<p>Душа задумлівай Святланы</p>
<p>Дзівоснай мараю жыве.</p>
<p> </p>
<p>1901</p>
<p> </p>
<h3><a id="chapter12"></a>«Там — в улице стоял какой-то дом…»</h3>
<p> </p>
<p>На вуліцы стаяў якісьці дом,</p>
<p>Крутая лесвіца у цемнаце знікала,</p>
<p>Рыпелі дзверы і звінелі шклом,</p>
<p>Святло ўрывалася — і цемра зноў блукала.</p>
<p> </p>
<p>Бялела ў змроку страшна пры сцяне</p>
<p>Пад шыльдай «Кветкі» без адзінай плямкі,</p>
<p>Там крокаў гул цішэў, то зноў звінеў</p>
<p>На лесвіцы пры жоўтым бляску лямпы.</p>
<p> </p>
<p>Там, з вышыні, акно глядзела ўніз,</p>
<p>Завешанае шторай нерухомай,</p>
<p>Нібыта лоб наморшчаны, карніз</p>
<p>Грымасу надаваў старому дому.</p>
<p> </p>
<p>Дрыжала ў вокнах жоўтае святло,</p>
<p>Гучалі спевы, музыка і танцы,</p>
<p>А з вуліцы — ні гуку не было,</p>
<p>На шыбах толькі зіхацелі глянцы.</p>
<p> </p>
<p>Па лесвіцы над сцішаным дваром</p>
<p>Хіснуўся цень, і лямпа ледзь міргала.</p>
<p>Рыпелі дзверы і звінелі шклом,</p>
<p>Святло ўрывалася — і цемра зноў блукала.</p>
<p> </p>
<p>1902</p>
<p> </p>
<h3><a id="chapter13"></a>«На весенний праздник света…»</h3>
<p> </p>
<p>На свята весняга святла</p>
<p>Я клічу родны цень.</p>
<p>Каб на світанні ты прыйшла,</p>
<p>Настаў бы ясны дзень!</p>
<p> </p>
<p>Не той наступны дзень, што б’ецца</p>
<p>У вокны з ветрам па вясне!</p>
<p>Хай, не сціхаючы, смяецца</p>
<p>Дзень небывалы у акне!</p>
<p> </p>
<p>Расчынім дзверы мы і рады,</p>
<p>Хоць і заплакаўшы ўздыхнём,</p>
<p>Што завірушнай сцюжы страты</p>
<p>Мы з лёгкім сэрцам панясём...</p>
<p> </p>
<p>1902</p>
<p> </p>
<h3><a id="chapter14"></a>«За темной далью городской...»</h3>
<p> </p>
<p>З дальняй цемрай гарадской</p>
<p>Бялеў і знік лядок.</p>
<p>Асвойтаўшыся з цемнатой,</p>
<p>Я замарудзіў крок.</p>
<p>Гуло, круціўся снег густы,</p>
<p>Сляпіў і шчокі сек.</p>
<p>А мне насустрач з цемнаты</p>
<p>Падняўся чалавек.</p>
<p>Ён, твар хаваючы знарок,</p>
<p>Ішоў, нібыта ўброд,</p>
<p>Туды, дзе быў бясконцы змрок</p>
<p>І дзе канчаўся лёд.</p>
<p>Зірнуў, прыбавіўшы хады,</p>
<p>Аж бліснуў вока круг.</p>
<p>І ў прорве чорнае вады</p>
<p>Агеньчык той патух.</p>
<p>Сышліся ўсе ў адзін кругі,</p>
<p>Струмень спакойна бег.</p>
<p>На шчокі, лёд, на берагі</p>
<p>Ляцеў халодны снег.</p>
<p>Не ведаў я, калі і дзе</p>
<p>Узнік і згінуў ён</p>
<p>І як адбіўся у вадзе</p>
<p>Нябёсаў сіні сон.</p>
<p> </p>
<p>1902</p>
<p> </p>
<h3><a id="chapter15"></a>«Вхожу я в темные храмы…»</h3>
<p> </p>
<p>Заходжу я ў цёмныя храмы,</p>
<p>Выконваю бедны абрад.</p>
<p>Чакаю Цудоўную Даму</p>
<p>Ў мігценні чырвоных лампад.</p>
<p> </p>
<p>Стаю за высокай калонай,</p>
<p>Чакаю, а сіл не стае,</p>
<p>У вочы глядзіць мне натхнёны</p>
<p>Толькі вобраз і сон пра Яе.</p>
<p> </p>
<p>Прывык я да гэтае рызы</p>
<p>Велічнай Жонкі з сівой даўніны.</p>
<p>Высока бягуць на карнізы</p>
<p>Казкі, усмешкі і сны.</p>
<p> </p>
<p>О, Святая, твой вобраз чароўны,</p>
<p>Знічкі свечак і водар густы!</p>
<p>Больш не чую я гоман няроўны,</p>
<p>Толькі веру: Мілая — Ты.</p>
<p> </p>
<p>1902</p>
<p> </p>
<h3><a id="chapter16"></a>«Загляжусь ли я в ночь на метелицу…»</h3>
<p> </p>
<p>Я гляджу на мяцеліцу зорную,</p>
<p>Загараюся іскрамі воч.</p>
<p>Што у зрэнках Тваіх, непаўторная,</p>
<p>Нашаптала мне сіняя ноч.</p>
<p> </p>
<p>Нашапталіся казкі калматыя,</p>
<p>Варажыў загавораны луг</p>
<p>Пра Цябе, летуценні крылатыя,</p>
<p>Пра Цябе, мой загадкавы друг.</p>
<p> </p>
<p>Я затканы снягоў павуцінаю,</p>
<p>Пацалункі — як доўгія сны.</p>
<p>Чую сэрца тваё лебядзінае,</p>
<p>Чую палкае сэрца вясны.</p>
<p> </p>
<p>Варажы мне, Мядзведзіца зорная,</p>
<p>Чарадзейка-зіма, напрароч,</p>
<p>Што у зрэнках тваіх, непаўторная,</p>
<p>На чале тваім, сіняя ноч.</p>
<p> </p>
<p>1902</p>
<p> </p>
<h3><a id="chapter17"></a>«Золотистою долиной…»</h3>
<p> </p>
<p>Залацістаю далінай</p>
<p>Ты, нямы і дзікі, знік,</p>
<p>Замаўкае жураўліны</p>
<p>У асеннім небе крык.</p>
<p> </p>
<p>Растае, нібы ў зеніце,</p>
<p>Сумны голас, доўгі гук,</p>
<p>І бясконца цягне ніці</p>
<p>Заклапочаны павук.</p>
<p> </p>
<p>Праз нябачныя валокны,</p>
<p>Не шкадуючы святла,</p>
<p>Сонца б’е ў сляпыя вокны</p>
<p>Апусцелага жытла.</p>
<p> </p>
<p>За яскравыя адзенні</p>
<p>Восень сонцу аддала</p>
<p>Безнадзейныя надзеі,</p>
<p>Жар натхнёнага цяпла.</p>
<p> </p>
<p>1902</p>
<p> </p>
<h3><a id="chapter18"></a>«Разгораются тайные знаки…»</h3>
<p> </p>
<p>Разгараюцца тайныя знакі</p>
<p>На глухой непрасыпнай сцяне.</p>
<p>Залатыя, чырвоныя макі</p>
<p>Нада мною звісаюць у сне.</p>
<p> </p>
<p>У начныя знікаю пячоры,</p>
<p>Забываецца прывідны лёс.</p>
<p>На світанні хімеры, як зоры,</p>
<p>Пазіраюць у люстра нябёс.</p>
<p> </p>
<p>Уцякаю ў мінулыя мігі,</p>
<p>Страх усе заглушыў галасы,</p>
<p>На старонках застылае кнігі</p>
<p>След пшанічнай дзявочай касы.</p>
<p> </p>
<p>Нада мной небасхіл ужо нізка,</p>
<p>Чорны сон, як балючы удар.</p>
<p>Мой канец прадчуваецца блізка,</p>
<p>А ў наступным — вайна і пажар.</p>
<p> </p>
<p>1902</p>
<p> </p>
<h3><a id="chapter19"></a>«Еще бледные зори на небе...»</h3>
<div class="EPIGRAPH">
<p>Мроіцца нязбытнае ізноў</p>
<p class="sign">Фет</p>
</div>
<div class="CLEAR"></div>
<p> </p>
<p>Яшчэ бледныя зоры ў зеніце,</p>
<p>Недзе певень спявае не ў час.</p>
<p>На палях у даспеленым жыце</p>
<p>Чарвячок засвяціўся і згас.</p>
<p> </p>
<p>Пацямнела альховае голле,</p>
<p>За ракою агонь замільгаў.</p>
<p>Праз туман чарадзейны у поле</p>
<p>Непрыкметны табун паскакаў.</p>
<p> </p>
<p>Я маркотнымі еду палямі,</p>
<p>Паўтараю тужлівы напеў.</p>
<p>Сон дзівосны праплыў за плячамі</p>
<p>І да чулай душы прыкіпеў.</p>
<p> </p>
<p>Я складаю сугуччы паволі —</p>
<p>Хоць не здзейсніцца думам маім.</p>
<p>І гайдаецца шэрае голле,</p>
<p>Быццам рукі і твары у ім.</p>
<p> </p>
<p>1902</p>
<p> </p>
<h3><a id="chapter20"></a>«Всё ли спокойно в народе?..»</h3>
<p> </p>
<p>— Ці хоць спакойна ў народзе?</p>
<p>— Забілі цара уначы.</p>
<p>Гучна аб новай свабодзе</p>
<p>Нехта на плошчы крычыць.</p>
<p> </p>
<p>— Ці хоць гатовы падняцца?</p>
<p>— Не, толькі ледзьве ўстаюць.</p>
<p>Хтось загадаў дачакацца:</p>
<p>Ходзяць і песні пяюць.</p>
<p> </p>
<p>— Хто ж будзе правіць народам?</p>
<p>— Улады не любяць нідзе.</p>
<p>За грамадзянскім паходам,</p>
<p>Чуецца, — нехта ідзе.</p>
<p> </p>
<p>— Хто ўціхамірнік народу?</p>
<p>— Злосны і цёмны, як склеп.</p>
<p>Юны манах ля ўваходу</p>
<p>Ўбачыў яго і — аслеп.</p>
<p> </p>
<p>Ён у падземныя ходы</p>
<p>Гоніць жыўцом і сячэ</p>
<p>Прэнтам жалезным народы...</p>
<p>— Божа, ад Суду ўцячэм!</p>
<p> </p>
<p>1903</p>
<p> </p>
<h3><a id="chapter21"></a>«Мне снились веселые думы…»</h3>
<p> </p>
<p>Мне сніліся светлыя думы,</p>
<p>Мне снілася — я не адзін...</p>
<p>На золку прачнуся ад шуму</p>
<p>І трэску імклівых ільдзін.</p>
<p> </p>
<p>Я думаў аб здзейсненым цудзе...</p>
<p>А там загулі тапары,</p>
<p>Чырвоныя статныя людзі</p>
<p>Са смехам палілі кастры.</p>
<p> </p>
<p>Смалілі чаўны і спявалі...</p>
<p>І рэчка вясёлай была,</p>
<p>За крыгамі крыгі сплывалі,</p>
<p>Гайдаўся абломак вясла...</p>
<p> </p>
<p>Разлівам і смеху і шуму</p>
<p>Душа захмялела спаўна...</p>
<p>Са мною вясновыя думы,</p>
<p>Я ведаю — Ты не адна...</p>
<p> </p>
<p>1903</p>
<p> </p>
<h3><a id="chapter22"></a>«Когда я стал дряхлеть и стынуть...»</h3>
<p> </p>
<p>Калі я стаў слабець і стынуць,</p>
<p>Паэт, зрабіўшыся сівым,</p>
<p>Я захацеў далей адрынуць</p>
<p>Усё, што суджана старым.</p>
<p>Я змоў, худы, нямоглы, хворы,</p>
<p>У снах старэчае тугі,</p>
<p>Шчаслівыя шукаю зоры</p>
<p>І бачу вобраз дарагі...</p>
<p>Магчыма, мары нахлусілі,</p>
<p>Ды я не веру ў гэты зман,</p>
<p>Нічога больш не разбудзілі</p>
<p>Ні зоркі, ні прыгожы стан.</p>
<p>Усе далёкія сустрэчы</p>
<p>Трывожылі юнацкі свет,</p>
<p>Ды старасць мне сагнула плечы,</p>
<p>І смешна мне, што я паэт...</p>
<p>Абрыдлі кніжныя стварэнні</p>
<p>Пустых ружовых дзівакоў!</p>
<p>Пракляцце снам і летуценням</p>
<p>Маіх няспраўджаных радкоў!</p>
<p>Адзін, не ведаю спакою,</p>
<p>Слабею, злосці не суняць,</p>
<p>І я схуднелаю рукою</p>
<p>Ледзь-ледзь здалею кій падняць…</p>
<p>Каму паверыць? З кім змірыцца?</p>
<p>Папы, паэты і ўрачы…</p>
<p>А можа, пошласці вучыцца</p>
<p>Натоўп мне зможа памагчы!</p>
<p> </p>
<p>1903</p>
<p> </p>
<h3><a id="chapter23"></a>«По городу бегал черный человек...»</h3>
<p> </p>
<p>Па горадзе бегаў чорны чалавек.</p>
<p>Тушыў ліхтарыкі, караскаўся на лесвіцу.</p>
<p> </p>
<p>Белы світанак цемру паволі рассек</p>
<p>І з чалавекам узлазіў на лесвіцу.</p>
<p> </p>
<p>Там, дзе ляжалі ціхія, мяккія цені, —</p>
<p>Жаўцелі палоскі вячэрніх ліхтароў, —</p>
<p> </p>
<p>Ранішнія прыцемкі леглі на каменні,</p>
<p>Забіліся ў фіранкі і ў шчыліны муроў.</p>
<p> </p>
<p>Ах, які бледны горад на зары!</p>
<p>Чорны чалавечак плача на двары.</p>
<p> </p>
<p>1903</p>
<p> </p>
<h3><a id="chapter24"></a>Світанне</h3>
<p> </p>
<p>Я ўстаў і ўзняў высока рукі.</p>
<p>А нада мною паплылі</p>
<p>Світання радасныя гукі</p>
<p>У барвах неба і зямлі.</p>
<p> </p>
<p>Здалося мне — жанчына ўстала,</p>
<p>Малілася, ішла у храм,</p>
<p>Рукой ружоваю кідала</p>
<p>Зярняты свойскім галубам.</p>
<p> </p>
<p>У вышыні ляцелі птахі,</p>
<p>Нібыта нітачка ляціць.</p>
<p>І галубы старыя дахі</p>
<p>Ўзяліся крыллем залаціць.</p>
<p> </p>
<p>Гарэлі золатам карнізы,</p>
<p>Дамы і дахі ў вышыні,</p>
<p>Я зверху ўбачыў — шар вялізны</p>
<p>Плыве ў чырвонай цішыні.</p>
<p> </p>
<p>1903</p>
<p> </p>
<h3><a id="chapter25"></a>Фабрыка</h3>
<p> </p>
<p>У жоўтых вокнах ціха стала.</p>
<p>Па вечарах — па вечарах</p>
<p>Рыпаць марудныя завалы,</p>
<p>Людзей да брамы гоніць страх.</p>
<p> </p>
<p>Глухая брама каля дому,</p>
<p>Чуваць, як бразгаюць ключы,</p>
<p>І нехта чорны, нерухомы</p>
<p>Людзей падлічвае ўначы.</p>
<p> </p>
<p>Я з вышыні гляджу і стыну;</p>
<p>А ён мядзяны крывіць рот</p>
<p>І зноў загадвае, каб спіны</p>
<p>Сагнуў замучаны народ.</p>
<p> </p>
<p>Яны увойдуць, разбрыдуцца</p>
<p>Цягаць кулі з усіх бакоў.</p>
<p>І ў жоўтых вокнах засмяюцца,</p>
<p>Што ашукалі жабракоў.</p>
<p> </p>
<p>1903</p>
<p> </p>
<h3><a id="chapter26"></a>З газет</h3>
<p> </p>
<p>У ззянні ўставала, жагнала дзяцей,</p>
<p>І дзеці пабачылі радасны сон.</p>
<p>Адбіла, схіліўшыся галавой,</p>
<p>Апошні зямны паклон.</p>
<p> </p>
<p>Коля прачнуўся. Бадзёра ўздыхнуў,</p>
<p>Блакітнаму сну і наяве паверыў.</p>
<p>Нехта часамі пазвоньваў і гуў,</p>
<p>А гэта ўнізе бразгалі дзверы.</p>
<p> </p>
<p>Міналі гадзіны. Прыходзіў чалавек</p>
<p>У шапцы з бляхаю, змрочны, вусаты.</p>
<p>У дзверы грукаў, чакаў чалавек,</p>
<p>Не адчынілі — гульнёю заняты.</p>
<p> </p>
<p>Мароз. Пачаліся калядныя Святы.</p>
<p> </p>
<p>Чырвоную маміну хустку схавалі.</p>
<p>Яна ў ёй уранні хадзіла заўжды,</p>
<p>А сёння пакінула. Дзеці гулялі,</p>
<p>Хаваючы хустку туды, то сюды.</p>
<p> </p>
<p>Пры святле ліхтароў толькі цені дзяцей</p>
<p>Скакалі па сценах у прыцемках шэрых,</p>
<p>Нехта па лесвіцы тупаў часцей і часцей,</p>
<p>Прыступкі падлічваў. Заплакаў. Пастукаў у дзверы.</p>
<p> </p>
<p>Дзеці пусцілі А гэта суседка прынесла</p>
<p>Капусты, за іхнюю трохі гусцей.</p>
<p>«Ешце», — сказала, укленчыла, галавою патрэсла</p>
<p>І, схіліўшыся, як мама, жагнала дзяцей.</p>
<p> </p>
<p>Мамачцы больш не баліць. Заплюшчыла мама павекі,</p>
<p>Мамачка сама на рэйкі лягла.</p>
<p>Тоўстай суседцы, добраму чалавеку,</p>
<p>Вялікі дзякуй. Мама інакш не магла...</p>
<p> </p>
<p>Мамачцы добра. Мама жыццё аддала.</p>
<p> </p>
<p>1903</p>
<p> </p>
<h3><a id="chapter27"></a>«Поднимались из тьмы погребов…»</h3>
<p> </p>
<p>Уставалі з падвалаў у змроку,</p>
<p>Угіналіся ў плечы галовы,</p>
<p>Ціха шаркалі цяжкія крокі,</p>
<p>Незнаёмыя чуліся словы.</p>
<p> </p>
<p>Неслі нечыя чорныя рукі</p>
<p>І ламы і рыдлёўкі на працу.</p>
<p>Распаўзліся натоўпы па бруку</p>
<p>І з зямлі узнімалі палацы.</p>
<p> </p>
<p>Вуліц шэрыя цені ўставалі</p>
<p>За густой павучынаю пражай,</p>
<p>Наганяючы хвалі на хвалі,</p>
<p>Замаруджвалі плынь экіпажаў.</p>
<p> </p>
<p>Хутка дзень адступіўся глыбока,</p>
<p>У нябёсах рассыпаўшы зоры.</p>
<p>Незаўважаны шолах патоку</p>
<p>Уліваўся ў наш горад, як мора.</p>
<p> </p>
<p>Забыцця ў варажбе не шукалі:</p>
<p>Хай заменяць нас новыя людзі!</p>
<p>Іх пакутліва маці раджалі</p>
<p>І пяшчотна давалі ім грудзі...</p>
<p> </p>
<p>Адыходзілі тыдні ў сутонне:</p>
<p>Доля кожнага нам зразумела...</p>
<p>Нам паўнеба ірдзела на сконе</p>
<p>І раскідвала плямы нясмела.</p>
<p> </p>
<p>Не былі пад уладай дракона,</p>
<p>Не палала пад намі геена,</p>
<p>Хвалі часу змываюць штодзённа,</p>
<p>І была паша доля імгненнай.</p>
<p> </p>
<p>1904</p>
<p> </p>
<h3><a id="chapter28"></a>Маёй маці</h3>
<p> </p>
<p>Помніш думы? Ад іх — ані следу.</p>
<p>Адцвілі завіткі гіяцынту.</p>
<p>Мы прадбачылі светлую мэту</p>
<p>У далёкіх краях лабірынту.</p>
<p>Нам здалося: мы ледзь паблукалі.</p>
<p>Не, выходзіць, жылі неаднойчы,</p>
<p>А вярнуліся, — нас не пазналі,</p>
<p>Не зірнула айчына у вочы.</p>
<p>І ніхто не спытаў аб Планеце,</p>
<p>Дзе юнацтва здавалася вечным...</p>
<p>Хай загінуць бяздумныя дзеці</p>
<p>За сцяжынкай празрыстасці млечнай!</p>
<p>Але нам у бязмэтным імкненні,</p>
<p>Як абраннікам тым без уцехі,</p>
<p>Зноў прыпала вярнуцца з сумненнем</p>
<p>Пад адзіныя родныя стрэхі...</p>
<p>Толькі змен не чакай безразважна,</p>
<p>Ў забыцці не пакутуй ад суму.</p>
<p>Да цябе аб краях недасяжных</p>
<p>Хай не дойдуць спакойныя думы.</p>
<p>Сэрца рада былому заўсёды, —</p>
<p>Сэрцу з будучым не разлучыцца.</p>
<p>Будзе, ведаю я, ўзнагарода:</p>
<p>Светлы Коннік усё ж прыімчыцца.</p>
<p> </p>
<p>1904</p>
<p> </p>
<h3><a id="chapter29"></a>«Улица, улица...»</h3>
<p> </p>
<p>Вуліца, вуліца...</p>
<p>Маўкліва спяшаюцца цені</p>
<p>Цела прадаць,</p>
<p>І купіць забыццё,</p>
<p>І зноў апынуцца</p>
<p>У возеры соннага гораду — зімовага холаду...</p>
<p> </p>
<p>Спіце, каб словы забыць прамяністых.</p>
<p>О, каб у вокнах</p>
<p>Мігцення святла не было!</p>
<p>Штораў і кветак пунсовых!</p>
<p>Схіленых твараў над нуднай работай!</p>
<p> </p>
<p>Ціха усё.</p>
<p>Узнімаецца месяц.</p>
<p>І пер’і воблачных крылаў</p>
<p>Разляцеліся ўдалеч.</p>
<p> </p>
<p>1905</p>
<p> </p>
<h3><a id="chapter30"></a>«Шли на приступ. Прямо в грудь»</h3>
<p> </p>
<p>Ішлі на прыступ. Проста ў грудзі</p>
<p>Востры штых накіраваны.</p>
<p>Нехта крыкнуў: «Будзь адданы!»</p>
<p>Нехта шэпча: «Не забудзем!»</p>
<p> </p>
<p>Нехта ўскінуўся рукамі,</p>
<p>І над ім сышлася раць,</p>
<p>Нехта б'ецца пад нагамі,</p>
<p>Хто — не час успамінаць...</p>
<p> </p>
<p>Толькі ў памяці глыбокай</p>
<p>Свечачку не патушыць.</p>
<p>І пайшлі цяжкія крокі</p>
<p>Цела цёплае крышыць...</p>
<p> </p>
<p>Старасці не прычакаюць —</p>
<p>Смерць наўкол спраўляе баль...</p>
<p>Злосць і гнеў агнём палаюць,</p>
<p>У крыві пустая даль...</p>
<p> </p>
<p>Што ж! Выразней будзе скрогат,</p>
<p>Будуць боль і смерць ярчэй!</p>
<p>І зямля аж да знямогі</p>
<p>З гора зробіцца мякчэй.</p>
<p> </p>
<p>1905</p>
<p> </p>
<h3><a id="chapter31"></a>Асенняя воля</h3>
<p> </p>
<p>Я іду ў дарогу, а ў прасторы</p>
<p>Вецер хіліць пруткія кусты,</p>
<p>Біты камень лёг на касагоры,</p>
<p>Жоўтай гліны цягнуцца пласты.</p>
<p> </p>
<p>Восень разгулялася наўкола,</p>
<p>Агаліла могільнік зямлі,</p>
<p>Ад густых рабін у стрэчных сёлах</p>
<p>Чырканню світанні праплылі.</p>
<p> </p>
<p>Весялосць ляціць аж пад аблокі</p>
<p>І сціхае між кустоў і траў!</p>
<p>І махае, клічучы здалёку,</p>
<p>Вышыты квяцісты твой рукаў.</p>
<p> </p>
<p>Хто мяне ў дарогу вабіць з дому,</p>
<p>Хто ўсміхнуўся мне з акна турмы?</p>
<p>Ці жабрак на сцежцы невядомы</p>
<p>Заспяваў маркотныя псалмы?</p>
<p> </p>
<p>Не, іду я ў шлях, нікім не званы.</p>
<p>Да зямлі прытуліцца шчака. —</p>
<p>Буду слухаць голас Русі п’янай,</p>
<p>Спачываць пад стрэхамі шынка.</p>
<p> </p>
<p>Праспяваю пра сваю удачу,</p>
<p>Як згубіў у хмелі маладосць...</p>
<p>Над журбою ніў тваіх заплачу,</p>
<p>Палюблю прастор такі, як ёсць...</p>
<p> </p>
<p>Нас багата — юных і нястрымных —</p>
<p>Гіне без кахання у гульбе...</p>
<p>Прытулі ў прасторах неабдымных!</p>
<p>Як і жыць і плакаць без цябе!</p>
<p> </p>
<p>1905</p>
<p> </p>
<h3><a id="chapter32"></a>Аповесць</h3>
<div class="EPIGRAPH">
<p>Г. Чулкову</p>
</div>
<div class="CLEAR"></div>
<p> </p>
<p>У акне, затканым мокрай сеткай пылу,</p>
<p>Цёмны твар жаночы нахіліўся ўніз.</p>
<p>Шэрыя прахожыя неслі цераз сілу</p>
<p>Груз вячэрніх плётак, свежых, як сюрпрыз.</p>
<p> </p>
<p>Проста перад вокнамі зырка, непакорна</p>
<p>Асляплялі стрэчным вочы ліхтары</p>
<p>У дажджлівай сетцы — ні белай, ні чорнай,</p>
<p>Не пазнаць адразу — хто юны, хто стары.</p>
<p> </p>
<p>У ледзь жывой сталіцы прывіды, як хмары,</p>
<p>Выплывалі часам пад тугі прамень, —</p>
<p>Прападалі спіны, узнікалі твары,</p>
<p>Дрогкія, пакорлівыя, сумныя, як цень.</p>
<p> </p>
<p>Але тут пачуліся рэзкія праклёны</p>
<p>І рассеклі лівень праз увесь прасцяг:</p>
<p>Нехта без хусцінкі, з касніком чырвоным,</p>
<p>Над сабой высока паднімаў дзіця.</p>
<p> </p>
<p>Светлы і упарты біў прамень нязменна,</p>
<p>І тады ахвяра брыдкага жыцця</p>
<p>Апантана білася галавой аб сцены,</p>
<p>І ў начную цемрадзь падала дзіця.</p>
<p> </p>
<p>Абступалі прывіды — відавочцы мукі,</p>
<p>Нехта гучна войкаў, быццам сам не свой.</p>
<p>А яна ляжала, распластаўшы рукі,</p>
<p>У чырвоным плацці на крывавай маставой.</p>
<p> </p>
<p>Ды з вачэй расплюшчаных погляд непакорны</p>
<p>Ўсё вышэй, у вокнах, некага шукаў,</p>
<p>Пазіраў у вочы той жанчыне чорнай,</p>
<p>Што хавала позірк за карункавы рукаў.</p>
<p> </p>
<p>Стрэўся погляд, поўны болю і дакору,</p>
<p>На адно імгненне. Горад як аглух...</p>
<p>Там, наверсе, спешна апусцілі штору,</p>
<p>А на бруку ў зрэнках слабы бляск патух.</p>
<p> </p>
<p>Так, сканала. Дожджык зашумеў па бруку,</p>
<p>Галасы ў сутонні чуліся званчэй.</p>
<p>Нехта ўзяў дзіцятка горкае на рукі</p>
<p>І хрысціўся, слёзы выцершы з вачэй...</p>
<p> </p>
<p>Зверху пазіралі моўчкі шыбы вокан.</p>
<p>З-за фіранкі шчыльнай хтосьці ўсё сачыў.</p>
<p>У дзіцяці нехта гладзіў мокры локан,</p>
<p>Адыходзіў ціха. І плакаў ідучы.</p>
<p> </p>
<p>1905</p>
<p> </p>
<h3><a id="chapter33"></a>«Девушка пела в церковном хоре...»</h3>
<p> </p>
<p>Дзеўчына пела ў царкоўным хоры</p>
<p>Пра ўсіх на чужыне змарнелых людзей,</p>
<p>Пра ўсе караблі, адышоўшыя ў мора,</p>
<p>Пра тых, што без радасці і надзей.</p>
<p> </p>
<p>Так голас яе узлятаў аж пад купал,</p>
<p>І промень гарэў на плячы у яе,</p>
<p>І слухалі ў храме, асветленым скупа,</p>
<p>Як белае плацце у промні пяе.</p>
<p> </p>
<p>І кожны паверыў, што радасць будзе,</p>
<p>Што ў ціхіх затоках усе караблі,</p>
<p>Што на чужыне змарнелыя людзі</p>
<p>Светла і добра ужо зажылі.</p>
<p> </p>
<p>Салодкі быў голас, і цемра прамень не згасіла.</p>
<p>Высока, ля царскіх варот і лампад,</p>
<p>Тайну пазнаўшы, дзіця галасіла</p>
<p>Аб тым, што ніхто не прыйдзе назад.</p>
<p> </p>
<p>1905</p>
<p> </p>
<h3><a id="chapter34"></a>Сытыя</h3>
<p> </p>
<p>Яны даўно мяне стамлялі,</p>
<p>Калі і ў росквіце былі,</p>
<p>Яны маркотна існавалі,</p>
<p>Тапталі кветкі на зямлі.</p>
<p>І вось — у залах, рэстаранах,</p>
<p>Над бляскам чарак і галоў,</p>
<p>У час абеду нечакана</p>
<p>Патухла зыркае святло.</p>
<p>Разносяць свечкі па сталовых,</p>
<p>На тварах — жоўтыя кругі,</p>
<p>Сухія сыкаюць прамовы,</p>
<p>І ледзь варушацца мазгі.</p>
<p>Тут гневаецца ўсё, што сыта,</p>
<p>Сумуе той, хто недаеў,</p>
<p>Бо перавернута карыта,</p>
<p>Асунуўся струхлелы хлеў!</p>
<p>Цяпер у іх ліхая доля,</p>
<p>І цемра абступіла іх,</p>
<p>Баяцца тых, што хлеба моляць,</p>
<p>І чырвань б’е сцягоў чужых.</p>
<p>Хай дажывуць свой век спакойна, —</p>
<p>Шкада іх сытасць варушыць,</p>
<p>І толькі дзецям — непрыстойна,</p>
<p>Як іх бацькі, маркотна жыць.</p>
<p> </p>
<p>1905</p>
<p> </p>
<h3><a id="chapter35"></a>Скокі асеннія</h3>
<p> </p>
<p>Хваляваць мяне будзе нанова</p>
<p>Таямнічая воля твая,</p>
<p>Радасць прагне адзінага слова,</p>
<p>Залатая тканіна гатова,</p>
<p>Каб душа весялела мая.</p>
<p> </p>
<p>Усміхаецца восень праз слёзы,</p>
<p>Шле у неба малітвы свае,</p>
<p>За карункамі тонкай бярозы</p>
<p>Зноў труба залатая пяе.</p>
<p> </p>
<p>Так хвалююць празрыстыя гукі,</p>
<p>Быццам голас твой у цішыні,</p>
<p>Ты, ў зеніт узнімаючы рукі,</p>
<p>Прагна цягнешся да вышыні.</p>
<p> </p>
<p>Пакруглелыя рукі ўсхвалююць,</p>
<p>І струмень па плячах запяе.</p>
<p>У ярах Асяніцы балююць,</p>
<p>Рассцілаючы ўборы свае.</p>
<p> </p>
<p>Ты касою вільготнай і звонкай</p>
<p>Распусціла праменні святла.</p>
<p>Карагодаў зіхоткіх пярсцёнкі</p>
<p>У глыбокіх ярах развіла.</p>
<p> </p>
<p>Заварожваюць музыкі чары —</p>
<p>Не магу ні скакаць, ні спяваць,</p>
<p>І не могуць лугі, крутаяры</p>
<p>Пад тваёю нагой не палаць.</p>
<p> </p>
<p>Маладосць нашы крылы разводзіць,</p>
<p>Наша доля — ў празрыстасці дня.</p>
<p>І адкуль толькі радасць прыходзіць,</p>
<p>Прыплывае адкуль цішыня?</p>
<p> </p>
<p>Цішыня паміраючых злакаў —</p>
<p>Гэта светлая ў свеце пара:</p>
<p>Сон, чаканых і здзейсненых знакаў,</p>
<p>Праміне, як увосень зара,</p>
<p> </p>
<p>Што палёты часоў і жаданняў —</p>
<p>Толькі локця дзявочага рух —</p>
<p>На зямлі, на зялёнай паляне,</p>
<p>Неразлучны і радасны круг.</p>
<p> </p>
<p>І спакойнае сонца не будзе</p>
<p>Парушаць і гнявіць цішыню,</p>
<p>І лясная трава не забудзе,</p>
<p>Не забудзе ніколі вясну.</p>
<p> </p>
<p>І сняжынкі яры замяцеляць</p>
<p>І сцяжынкі ў знаёмых краях,</p>
<p>Ручаі і крыніцы пабеляць</p>
<p>Там, дзе скокі, дзе воля твая.</p>
<p> </p>
<p>1905</p>
<p> </p>
<h3><a id="chapter36"></a>Незнаёмка</h3>
<p> </p>
<p>Увечары над рэстаранамі,</p>
<p>Калі спякотны дзень патух,</p>
<p>Кіруе воклічамі п'янымі</p>
<p>Вясновы і атрутны дух.</p>
<p> </p>
<p>Здалёк над мітуснёй завулачнай,</p>
<p>Над смуткам загарадных дач,</p>
<p>Ледзь залаціцца крэндзель булачнай,</p>
<p>І чуецца дзіцячы плач.</p>
<p> </p>
<p>І кожны вечар за шлагбаумамі,</p>
<p>Заломваючы кацялкі,</p>
<p>Паміж канаў гуляюць з дамамі</p>
<p>Дасціпныя жартаўнікі.</p>
<p> </p>
<p>Над возерам рыпяць уключыны,</p>
<p>І чуецца жаночы піск,</p>
<p>А ў небе, да ўсяго прывучаны,</p>
<p>Скрывіўся адзінокі дыск.</p>
<p> </p>
<p>І кожны вечар, як па звычаю,</p>
<p>Мой друг у шклянцы прамільгне</p>
<p>І пеннай, даўкай, таямнічаю</p>
<p>Аглушыць вадкасцю мяне.</p>
<p> </p>
<p>А каля столікаў гадзінамі</p>
<p>Лакеі сонныя тырчаць,</p>
<p>І п’яныя з вачмі трусінымі</p>
<p>«In vino veritas» крычаць.</p>
<p> </p>
<p>У пэўны час, якога прагнуў так</p>
<p>(Ці гэта толькі сніцца мне?),</p>
<p>Дзявочы стан, у шоўк зацягнуты,</p>
<p>Плыве ў задымленым акне.</p>
<p> </p>
<p>Павольна пройдзе паміж п’янымі,</p>
<p>Як і раней, заўжды адна,</p>
<p>Дыхне духамі і туманамі</p>
<p>І сядзе зноў каля акна.</p>
<p> </p>
<p>Павеюць колішняй аздобаю</p>
<p>Яе пярсцёнкі, і шаўкі,</p>
<p>Капелюшок, пяро з жалобаю,</p>
<p>Празрыстасць вузкае рукі.</p>
<p> </p>
<p>Прыкуты, як да самай блізкае,</p>
<p>За вэлюмам лаўлю пагляд,</p>
<p>Чароўны бераг тонкай рыскаю</p>
<p>За дзіўны вабіць далягляд.</p>
<p> </p>
<p>Мне таямніцы ўсе даручаны,</p>
<p>Належыць сонца мне даўно.</p>
<p>Сваёй душой, да болю змучанай,</p>
<p>Я зведаў горкае віно.</p>
<p> </p>
<p>Зноў пёры страуса замглёныя</p>
<p>У памяці маёй плывуць,</p>
<p>І вочы, сінія, бяздонныя,</p>
<p>На дальнім беразе цвітуць.</p>
<p> </p>
<p>Ад скарбаў, што ў душы схаваныя,</p>
<p>Ключы належаць толькі мне.</p>
<p>Сцвярджае зноў пачвара п’яная:</p>
<p>Я знаю. ісціна ў віне.</p>
<p> </p>
<p>1906</p>
<p> </p>
<h3><a id="chapter37"></a>«Вися над городом всемирным…»</h3>
<p> </p>
<p>Навіс над горадам сусветным,</p>
<p>У пыле старасвецкіх дзён,</p>
<p>І хіліць раніцаю светлай</p>
<p>Манарха самаўладны сон.</p>
<p> </p>
<p>І продак царственна-чыгунны</p>
<p>Дагэтуль трызніць на змяі,</p>
<p>І неўскай чэрні гул шматструнны</p>
<p>Крануў яшчэ не ўсе краі.</p>
<p> </p>
<p>На дахах флагі залуналі,</p>
<p>Гатовы новыя байцы,</p>
<p>А на Няве прыціхлі хвалі,</p>
<p>Аслеплі цёмныя дварцы,</p>
<p> </p>
<p>Калі відно аблічча волі,</p>
<p>Перш джала вытыркне змяя,</p>
<p>І ні адзін сустаў ніколі</p>
<p>Яна не сцісне удвая.</p>
<p> </p>
<p>1905</p>
<p> </p>
<h3><a id="chapter38"></a>«Милый брат! Завечерело…»</h3>
<p> </p>
<p>Любы брат! Завечарэла.</p>
<p>Ледзь званіца загула.</p>
<p>Над раўнінай пабялела —</p>
<p>Соннавокая прайшла.</p>
<p> </p>
<p>Праплыла яна — і стала</p>
<p>Непрыкметна для вачэй.</p>
<p>Змоў здалося, як бывала,</p>
<p>Ношка цяжкая лягчэй.</p>
<p> </p>
<p>На дарозе паміж бору</p>
<p>Рэдкі падае сняжок.</p>
<p>Перад намі — семафора</p>
<p>Зелянее аганёк.</p>
<p> </p>
<p>Неба — ў зарыве ліловым,</p>
<p>Снег ліловы і лясы,</p>
<p>Быццам мы ў прасторы новым,</p>
<p>Быццам — новыя часы.</p>
<p> </p>
<p>Крыкне птах на елцы нейкі,</p>
<p>Крыллем вецце атрасе,</p>
<p>Замяцеліць нашы вейкі,</p>
<p>Шчокі снегам занясе...</p>
<p> </p>
<p>Цяжкага лакаматыва</p>
<p>Поступ чуецца здаля...</p>
<p>Хутка Фінскага заліва</p>
<p>Нам адкрыецца зямля.</p>
<p> </p>
<p>Зразумееш: каля мора</p>
<p>Стане лёгка на душы,</p>
<p>І якія тухнуць зоры</p>
<p>За чаротам, у глушы.</p>
<p> </p>
<p>Вернемся. Ля грубкі ляжам</p>
<p>На дыван ужо стары</p>
<p>І паціху перакажам</p>
<p>Ўсё, што бачылі, — сястры...</p>
<p> </p>
<p>Скончым. Скажа ціха, квола,</p>
<p>З ценем колішняй тугі:</p>
<p>«Кожны будзь заўжды вясёлы.</p>
<p>За акном ляжаць снягі».</p>
<p> </p>
<p>1906</p>
<p> </p>
<h3><a id="chapter39"></a>Купальская ноч</h3>
<p> </p>
<p>У сад увойдзем мы з табою,</p>
<p>Адны у змрочнай цішыні,</p>
<p>Ты будзеш за густой травою</p>
<p>Шукаць купальскія агні.</p>
<p> </p>
<p>Пачну чакаць з глыбокай верай</p>
<p>Дзівосаў, што натхняюць жыць.</p>
<p>Няхай на папараці шэрай</p>
<p>Жывы агеньчык задрыжыць.</p>
<p> </p>
<p>Успыхне ноч святлом зялёным,</p>
<p>Успыхнеш разам з ёю ты,</p>
<p>Напоеная сном чароўным —</p>
<p>Двайной атрутай пекнаты!</p>
<p> </p>
<p>Чакаючы у змроку ночы,</p>
<p>Парыў стрымаю пачуцця:</p>
<p>І чысціні твае дзявочай</p>
<p>Я не спалохаю, дзіця!</p>
<p> </p>
<p>Калі ж нябачнымі ключамі</p>
<p>Ноч неба адамкне знарок,</p>
<p>Я зазірну ў цябе вачамі,</p>
<p>Туманнымі, як гэты змрок.</p>
<p> </p>
<p>Надыдзе час, і ты зазначыш,</p>
<p>Што неба іншае ўстае,</p>
<p>Дзве зоркі ты на ім убачыш,</p>
<p>Пагнаўшы вочы ў іх мае.</p>
<p> </p>
<p>Імгненне! Вочы ў небе свецяць,</p>
<p>Як у чароўным ліхтары,</p>
<p>Ты ў іх адбілася, а вецце</p>
<p>Жыве таемнасцю зары.</p>
<p> </p>
<p>1906</p>
<p> </p>
<h3><a id="chapter40"></a>Сольвейг</h3>
<div class="EPIGRAPH">
<p>Сяргею Гарадзецкаму</p>
<p> </p>
<p>Сольвейг прыбегла на лыжах.</p>
<p class="sign">Ібсен. «Пер Гюнт»</p>
</div>
<div class="CLEAR"></div>
<p> </p>
<p>Сольвейг! Ты на лыжах прыбегла тады да мяне,</p>
<p>Усміхнуўшыся ранняй вясне!</p>
<p> </p>
<p>Жыў я ў беднай хацінцы адзін многа дзён,</p>
<p>Між вяленняў, дзе нават агонь не відзён.</p>
<p> </p>
<p>Мне зялёны і ясны твой погляд мільгнуў, —</p>
<p>Тапаром я шырэй размахнуў!</p>
<p> </p>
<p>Смеючыся, валю векавую сасну,</p>
<p>Сустракаю нявесту — вясну!</p>
<p>Каб над новай хацінай</p>
<p>Вышыня заставалася сіняй,</p>
<p>Каб не засцілі сосны блакіт угары!</p>
<p> </p>
<p>Гэта неба — тваё!</p>
<p>Гэта неба — маё!</p>
<p>Лічаць гордым мяне аж да гэтай пары!</p>
<p> </p>
<p>Жыў я ў лесе, нібыта у сне,</p>
<p>І маліўся заўсёды сасне,</p>
<p>Што ў дзівоснай красе узрасла!</p>
<p> </p>
<p>Ты прынесла святло.</p>
<p>Сну нібы не было,</p>
<p>І па лесе вясна загула!</p>
<p> </p>
<p>Чуеш звонкі тапор? Бачыш, зрэнкамі зор</p>
<p>На цябе пазіраю ва ўпор?</p>
<p> </p>
<p>Чуеш песню маю? Я крышу і пяю</p>
<p>Пра вясновую Сольвейг маю!</p>
<p> </p>
<p>Пад маім тапаром ад натхнёнай хвалы</p>
<p>Разгайдаліся ў небе ствалы!</p>
<p> </p>
<p>Голас твой, весялейшы за песні старое сасны!</p>
<p>Сольвейг! Песня зялёнай вясны!</p>
<p> </p>
<p>1906</p>
<p> </p>
<h3><a id="chapter41"></a>Русь</h3>
<p> </p>
<p>Ты мне і снішся незвычайнай,</p>
<p>Ты ўся — ў адзенні пекнаты.</p>
<p>Дрымлю, — а за дрымотай тайна,</p>
<p>І, Русь, у гэтай тайне ты.</p>
<p> </p>
<p>Русь развінулася палямі,</p>
<p>У пушчах — за ракой — рака,</p>
<p>З балотамі і жураўлямі,</p>
<p>З пустым паглядам ведзьмака,</p>
<p> </p>
<p>Дзе разнамоўныя народы,</p>
<p>Дзе з краю ў край, дзе з долу ў дол</p>
<p>Начныя водзяць карагоды</p>
<p>Пад зарывам далёкіх сёл,</p>
<p> </p>
<p>Дзе знахары з варажбітамі</p>
<p>Заломы ставяць у палях,</p>
<p>Дзе ведзьмы пры шляхах з чарцямі</p>
<p>У снежных круцяцца слупах.</p>
<p> </p>
<p>Дзе завіруха вые ў танцы</p>
<p>І плача стылаю слязой,</p>
<p>І дзеўчына на ашуканца</p>
<p>Пад снегам вывастрыць лязо.</p>
<p> </p>
<p>Дзе ўсе дарогі з растанцамі</p>
<p>Нядолі ўслалі валуны,</p>
<p>Дзе вецер голымі дубцамі</p>
<p>Пяе паданні даўніны.</p>
<p> </p>
<p>Так, я пабачыў паміж снамі</p>
<p>З жабрацкім кіем старану.</p>
<p>Акраўкамі і лахманамі</p>
<p>Сваю душу я захіну.</p>
<p> </p>
<p>Сцяжынку сумную, начную</p>
<p>Я да пагоста пратаптаў</p>
<p>І там пад крыжам заначую,</p>
<p>Дзе песні некалі складаў.</p>
<p> </p>
<p>Не зразумеў я і не змераў,</p>
<p>Каму я песні прысвячаў,</p>
<p>Якому богу прагна верыў,</p>
<p>Якую дзеўчыну кахаў.</p>
<p> </p>
<p>Душу загойдвае вятрамі</p>
<p>Русь у бязмежнай цішыні,</p>
<p>І ні адной не будзе плямы</p>
<p>Ў яе адвечнай чысціні.</p>
<p> </p>
<p>Дрымлю — і за дрымотай тайна,</p>
<p>І ў гэтай тайне — Русь заўжды,</p>
<p>Яна мне сніцца незвычайнай,</p>
<p>Яна ў адзенні пекнаты.</p>
<p> </p>
<p>1906.</p>
<p> </p>
<h3><a id="chapter42"></a>«Ночь. Город угомонился...»</h3>
<p> </p>
<p>Ноч. Горад сцішыўся.</p>
<p>Зя вялікім акном</p>
<p>Ціха і ўрачыста,</p>
<p>Нібы памірае чалавек.</p>
<p> </p>
<p>Але там стаіць проста маркотны,</p>
<p>Засмучаны няўдачай,</p>
<p>З расхлістаным каўняром</p>
<p>І ўглядаецца ў зоры.</p>
<p> </p>
<p>«Зоры, зоры,</p>
<p>Раскажыце прычыну смутку!»</p>
<p>І на зоры глядзіць.</p>
<p> </p>
<p>«Зоры, зоры,</p>
<p>Адкуль такая туга?»</p>
<p> </p>
<p>І зоры расказваюць.</p>
<p>Усе расказваюць зоры.</p>
<p> </p>
<p>1906</p>
<p> </p>
<h3><a id="chapter43"></a>«Твоя гроза меня умчала...»</h3>
<p> </p>
<p>Мяне твая аднесла бура,</p>
<p>І ахінула цішыня,</p>
<p>І сінь зрабілася пахмурай</p>
<p>Ужо на самым склоне дня.</p>
<p> </p>
<p>Я, навальніцай распластаны,</p>
<p>Бяссільна на зямлі ляжу,</p>
<p>Пачуўшы грукат апантаны,</p>
<p>Вясёлкі ўбачыўшы мяжу.</p>
<p> </p>
<p>Пайду па ёй, сямікалёрнай</p>
<p>Сцяжынцы, на блакітны дах,</p>
<p>Табе ўсміхнуцца, непаўторнай,</p>
<p>Маланку ўбачыўшы ў вачах.</p>
<p> </p>
<p>1906</p>
<p> </p>
<h3><a id="chapter44"></a>Пажар</h3>
<p> </p>
<p>Паляцелі слепяць вочы</p>
<p>Вогненныя языкі.</p>
<p>Залатыя пырскі ночы,</p>
<p>Гарадскія матылькі.</p>
<p> </p>
<p>Сцены дымам зацягнула,</p>
<p>І натоўпы пацяклі...</p>
<p>А здалёк з няроўным гулам</p>
<p>Бляск гарцуе па зямлі.</p>
<p> </p>
<p>Нарастае крык імклівы,</p>
<p>Звонка сыплецца згары,</p>
<p>І над пенай конскай грывы</p>
<p>Чырванеюць ліхтары.</p>
<p> </p>
<p>Круцяцца жывыя спіцы</p>
<p>Нестрыманай калясніцы,</p>
<p>Спераду, нібы ліхач,</p>
<p>Праз натоўп ляціць трубач.</p>
<p> </p>
<p>Па каменні — цокат звонкі,</p>
<p>Гук хрыпатай медзі тонкі,</p>
<p>Разлілася з раўчука</p>
<p>Гулкай вуліцы рака.</p>
<p> </p>
<p>З цемры падаюць на шлемы</p>
<p>Кроплі снежнае расы...</p>
<p>Дзеці чорнай ночы, — дзе мы?</p>
<p>І чые тут галасы?</p>
<p> </p>
<p>Згасне полымя, і зданню</p>
<p>Знікне зноў на месцы тым</p>
<p>Воблік блізкага паўстання,</p>
<p>Гул яго, агонь і дым…</p>
<p> </p>
<p>1906</p>
<p> </p>
<h3><a id="chapter45"></a>«Я был смущенный и веселый…»</h3>
<p> </p>
<p>Я сціплы быў і быў вясёлы.</p>
<p>Мяне дражніў твой цёмны шоўк,</p>
<p>Калі заслоны цяжкі полаг</p>
<p>Раздаўся — і тэатр замоўк.</p>
<p> </p>
<p>З табой нас рампа разлучыла,</p>
<p>Рассыпаўшы дугою жар,</p>
<p>І музыка зусім змяніла</p>
<p>І апякла твой светлы твар.</p>
<p> </p>
<p>Палаюць свечкі. Пры сустрэчы</p>
<p>Душу аслеплы боль дзяўбе...</p>
<p>Твае хвалюючыя плечы,</p>
<p>Натоўп сп’янелы ад цябе...</p>
<p> </p>
<p>Ты зоркаю ў бязмежнай шыры</p>
<p>Плывеш і свецішся ў рацэ...</p>
<p>Дрыжыць сярэбраная ліра</p>
<p>Ў тваёй працягнутай руцэ.</p>
<p> </p>
<p>1906</p>
<p> </p>
<h3><a id="chapter46"></a>Снежнае віно</h3>
<p> </p>
<p>Ізноў мільгануўшы з нашы віннай,</p>
<p>Ты пасаліла ў серцы страх</p>
<p>Сваёй усмешкаю нявіннай</p>
<p>У цяжказмейных валасах.</p>
<p> </p>
<p>Сябе пазнаўшы ў цёмных трунках,</p>
<p>Не любячы, ўдыхаю зноў</p>
<p>Забыты сон аб пацалунках,</p>
<p>Аб замеці тваіх снягоў.</p>
<p> </p>
<p>Смяешся ты, ўся ў снежнай пудры,</p>
<p>Змяішся ў чары залатой,</p>
<p>І над тваім блакітным футрам</p>
<p>Вятры гуляюць чарадой.</p>
<p> </p>
<p>І як не ўбачыць у струмені</p>
<p>Сябе ў вянцы, руку ў руцэ?</p>
<p>І пацалункі ў захапленні</p>
<p>На ледзь адкінутай шчацэ?</p>
<p> </p>
<p>1906</p>
<p> </p>
<h3><a id="chapter47"></a>Яе песні</h3>
<p> </p>
<p>Не ў зямной няволі чорнай</p>
<p>Я гублю.</p>
<p>Лодцы давярай прасторнай —</p>
<p>Караблю.</p>
<p>Зразумей душой пакорнай,</p>
<p>Што люблю.</p>
<p>Прагна ў зорныя вышыні</p>
<p>Паглядзі.</p>
<p>Меч жалезны, звонка-сіні</p>
<p>Апусці,</p>
<p>Сэрца хай крыху астыне</p>
<p>У біцці.</p>
<p>Завірухі ў снежнай стыні</p>
<p>Закруці.</p>
<p> </p>
<p>Рукавом маіх мяцеліц</p>
<p>Задушу.</p>
<p>Срэбным рогатам аселіц</p>
<p>Аглушу.</p>
<p>Гулкім ветрам каруселі</p>
<p>Закружу.</p>
<p>Пражай зблытанай кудзелі</p>
<p>Абаўю.</p>
<p>Брагай снежнаю і хмелем</p>
<p>Напаю.</p>
<p> </p>
<p>1907</p>
<p> </p>
<h3><a id="chapter48"></a>На снежным вогнішчы</h3>
<p> </p>
<p>Узляцеў агонь высокі</p>
<p>Над распятым на крыжы.</p>
<p>Раўнадушна, як аблокі,</p>
<p>Ходзяць ноччу міражы.</p>
<p> </p>
<p>Сёстры-праллі снежнай ночы</p>
<p>Ходзяць крокам маладым</p>
<p>І глядзяць, адкрыўшы вочы,</p>
<p>Завіваюць белы дым.</p>
<p> </p>
<p>І крылатымі вачамі</p>
<p>З вышыні глядзіць імжа,</p>
<p>Б’ецца полымя начамі</p>
<p>І кіпіць вакол крыжа!</p>
<p> </p>
<p>Ў снежнай масцы, рыцар мілы,</p>
<p>Ў снежнай масцы ты гары!</p>
<p>Ці ж не пела, не любіла,</p>
<p>Пацалункаў не дарыла</p>
<p>Я з зары і да зары?</p>
<p> </p>
<p>Я цябе люблю бязмежна</p>
<p>І ў палон цябе ўзяла.</p>
<p>Любы мой, крывёю снежнай</p>
<p>Вернай я табе была.</p>
<p> </p>
<p>Вернаю была тры ночы,</p>
<p>Клікала і, як магла,</p>
<p>Пазіраць дала мне ў вочы,</p>
<p>Крылы лёгкія дала…</p>
<p> </p>
<p>Дык згарай да дробных рысак,</p>
<p>Я ж нябачнаю рукой</p>
<p>Размяту твой лёгкі прысак</p>
<p>Па раўніне снегавой.</p>
<p> </p>
<p>1907</p>
<p> </p>
<h3><a id="chapter49"></a>«Тропами тайными, ночными ...»</h3>
<p> </p>
<p>Таемна, сцежкамі начнымі,</p>
<p>У золкавую каламуць,</p>
<p>Замучаныя прыйдуць імі,</p>
<p>І крывасмокі прылятуць.</p>
<p>Абвеюць прывіды начныя</p>
<p>Намеры іх і справы іх,</p>
<p>Занадта сытыя, жывыя,</p>
<p>Згніюць яны сярод жывых.</p>
<p>І караблі ўраган развее,</p>
<p>Сарве замкі з усіх дзвярэй,</p>
<p>І адыходнай не паспее</p>
<p>Спець чараваты іярэй!</p>
<p>Багатых сытае аблічча</p>
<p>Схавае цёмная труна!</p>
<p>Так час загадвае і кліча,</p>
<p>Так лёс наканаваў здаўна.</p>
<p>Свабодны, скінь уласнай сілай</p>
<p>Цвіль дамавінную з плячэй!</p>
<p>Усё, усё хай знікне пылам</p>
<p>Пад сонцам, што гарыць ярчэй.</p>
<p> </p>
<p>1907</p>
<p> </p>
<h3><a id="chapter50"></a>«В этот серый летний вечер...»</h3>
<p> </p>
<p>У ліпнёвы шэры вечар</p>
<p>Хатка бедная ўдвая.</p>
<p>Па табе бядуе вецер,</p>
<p>Чарнавокая мая!</p>
<p> </p>
<p>Ты ў якіх лугах гуляла</p>
<p>Да світання, як заўжды,</p>
<p>Ў адзіноце абдымала</p>
<p>Вецце вербаў ля вады?</p>
<p> </p>
<p>Ашукаў цябе і кінуў,</p>
<p>І паўслова не стрымаў,</p>
<p>Над вадою вёслы ўскінуў,</p>
<p>Знік і больш не заспяваў...</p>
<p> </p>
<p>Доўга песню ты чакала,</p>
<p>Не пачуўшы пляск вясла,</p>
<p>Як ты вір той адшукала,</p>
<p>Дзе душу ты аддала?</p>
<p> </p>
<p>1907</p>
<p> </p>
<h3><a id="chapter51"></a>«Сырое лето. Я лежу…»</h3>
<p> </p>
<p>Макрэча ўлетку. Я ляжу</p>
<p>У ложку — хворы. Нешта да грудзей</p>
<p>Гарачае балюча падступае.</p>
<p>А па маёнтку ў ценях яснай ночы</p>
<p>Сабакі з брэхам носяцца ўкруг дома.</p>
<p>Сярод сваіх я сам не свой. Між крэўных</p>
<p>Бяскроўны — і не маю пачуцця радства,</p>
<p>І людзі мне абрыдлі крышку меней,</p>
<p>Чым некалі забіты мной камар.</p>
<p>І свечкаю асветлена даўно</p>
<p>У кніжцы тое месца, дзе прафесар нудны,</p>
<p>Як надакучлівы камар, пяе мне ў вушы,</p>
<p>Што нашая прыгнечана жанчына,</p>
<p>Таму падобна лёсам на рабочых.</p>
<p>Чакай! Вось і партрэт: сівы прафесар —</p>
<p>Прылізаны, намыты, трыццаць пяць</p>
<p>Выданняў кнігі выпусціў! — Чакай!</p>
<p>Даводзіш ты, што ў нас прыгнечаны рабочы?</p>
<p>Чакай! Увесну я рабочага сустрэў,</p>
<p>Адважнага, гатовага на смерць</p>
<p>Пайсці, а з ім — сябры. І згаснуць горны,</p>
<p>І ўсе адразу спыняцца работы</p>
<p>На фабрыках. І тлусты фабрыкант</p>
<p>У ногі будзе кланяцца рабочым. — Чакай!</p>
<p>Ты кажаш, што раба —- жанчына?</p>
<p>Я ведаю жанчыну. У яе душы</p>
<p>Быў сноп агню, у кожным кроку — вецер,</p>
<p>У зрэнках — мора смутку і запалу,</p>
<p>І ўся яна саткана з лёгкай плоці —</p>
<p>Дрыготкая і гнуткая. Дык вось,</p>
<p>Прафесар, саюз аж чатырох стыхій</p>
<p>У ёй адной змясціўся. Яма магла забіць,</p>
<p>І ўваскрасіць магла. А ты? Ты паспрабуй</p>
<p>Забіць, а потым ажывіць. На можаш?</p>
<p>А вось жанчына і рабочы могуць.</p>
<p> </p>
<p>1907</p>
<p> </p>
<h3><a id="chapter52"></a>Аб смерці</h3>
<p> </p>
<p>Я ўсе часцей па горадзе блукаю,</p>
<p>І часта бачу смерць, і на яе</p>
<p>З разважлівай усмешкаю гляджу.</p>
<p>Я так хачу. Мне уласціва ведаць,</p>
<p>Што і мяне яна не абміне.</p>
<p> </p>
<p>Праходзіў я ўздоўж скачак па шашы.</p>
<p>Дзень залаты драмаў на кучах шчэбня,</p>
<p>А за глухім парканам — іпадром</p>
<p>Пад сонцам зелянеў. Сцябліны злакаў</p>
<p>І адуванчыкі, раздзьмутыя вясною,</p>
<p>Драмалі пад пяшчотаю праменняў,</p>
<p>Трыбуна прыціскала роўным дахам</p>
<p>Натоўпы разявак і модніц. Розныя сцяжкі</p>
<p>Стракацелі і там і тут. А на паркане</p>
<p>Прахожыя сядзелі і глядзелі.</p>
<p> </p>
<p>Ішоў і слухаў я імклівых коней гон</p>
<p>Па лёгкім грунце і капытоў няспынны</p>
<p>Тупат. Пасля раптоўны крык:</p>
<p>«Упаў! Упаў!» — крычалі на паркане,</p>
<p>І ўскочыў я на нізенькі пянёк.</p>
<p>Мне ўсё адкрылася адразу. Праляталі</p>
<p>Стракатыя жакеі — да тонкага слупка.</p>
<p>За імі ўслед без седака імчаўся конь,</p>
<p>І толькі біліся страмёны</p>
<p>А за лістотай маладых бярозак,</p>
<p>Так блізка ад мяне — ляжаў жакей,</p>
<p>Увесь у жоўтым, на зялёных травах,</p>
<p>Упаў ён дагары, падставіўшы аблічча</p>
<p>Блакіту неабсяжнаму нябёсаў,</p>
<p>Нібыта так заўсёды і ляжаў:</p>
<p>Раскінуў рукі і нагу падкурчыў.</p>
<p>А да яго ўжо беглі. І здалёку,</p>
<p>Пабліскваючы спіцамі, кацілася ландо.</p>
<p>Падбеглі людзі. Паднялі яго...</p>
<p> </p>
<p>І вось павісла</p>
<p>Бездапаможная пажоўклая нага</p>
<p>Ў абцягнутай рэйтузе. А на плечы</p>
<p>Звалілася кудысьці галава...</p>
<p>Пад’ехала ландо. І да падушак</p>
<p>Паціху, далікатна прытулілі</p>
<p>Пажоўклага, як кураня, жакея. А чалавек</p>
<p>Ускочыў на падножку, каб падтрымаць</p>
<p>Непаслухмяную нагу і галаву.</p>
<p>І важны кучар павярнуў назад.</p>
<p>Як і раней, раскручваліся спіцы,</p>
<p>Блішчалі восі, козлы і закрылкі...</p>
<p> </p>
<p>Так добра і так вольна паміраць.</p>
<p>Ён гарцаваў усё жыццё з адным жаданнем,</p>
<p>Каб першым даскакаць. І на ляту</p>
<p>Запараны стаеннік спатыкнуўся.</p>
<p>Ужо нагамі не стрымаць сядла.</p>
<p>Не ўратавалі слабыя страмёны,</p>
<p>І паляцеў, адкінуты штуршком...</p>
<p>І грымнуўся патыліцай аб родную</p>
<p>Вясновую і ветлую зямлю.</p>
<p>У гэтае імгненне думкі праляцелі,</p>
<p>Адзіныя, патрэбныя. Мільгнулі,</p>
<p>І згаслі, і памерлі вочы,</p>
<p>І труп, як летуценнік, пазіраў угору.</p>
<p> </p>
<p>Так добра і так вольна.</p>
<p> </p>
<p>Блукаў аднойчы па ўзбярэжжы я.</p>
<p>Рабочыя вазілі ў тачках з барак</p>
<p>Цагліны, вугаль, дровы. І рака</p>
<p>Была яшчэ сінейшаю ад белай пены.</p>
<p>Праз каўняры расхлістаных кашуляў</p>
<p>Глядзелі потныя і бронзавыя целы,</p>
<p>І вочы светлыя прывольнай Ру́сі</p>
<p>Блішчалі на абліччах учарнелых.</p>
<p>І тут жа дзеці голымі нагамі</p>
<p>Мясілі груды жоўтага пяску,</p>
<p>Цягалі — то цагліну, то палена,</p>
<p>То бервянцо. Хаваліся. А там</p>
<p>Ужо іх чорныя мільгалі пяткі,</p>
<p>Іх мацяркі з адвіслымі грудзямі</p>
<p>Пад бруднымі сукенкамі — чакалі</p>
<p>І, надаваўшы кухталёў, паадбіралі</p>
<p>Бярвенні, дровы і цагліны. Далей</p>
<p>Цягнулі, увагнуўшыся пад ношкай,</p>
<p>І зноў, вярнуўшыся гурмой вясёлай,</p>
<p>Малыя дзеці красці пачыналі:</p>
<p>Той бервянцо, другі — цагліну...</p>
<p>Пачуліся вады пялёсканне і крыкі:</p>
<p>«Упаў? Упаў!» — ізноў крычалі з баркі.</p>
<p>Рабочы, прытрымаўшы тачку,</p>
<p>Рукой паказваў некуды ў ваду,</p>
<p>І бег натоўп кашуль стракатых</p>
<p>Туды, дзе на траве паміж каменняў,</p>
<p>На самым беразе — ляжала сотка.</p>
<p>Адзін цягнуў бусак.</p>
<p> </p>
<p>А паміж паляў,</p>
<p>Забітых каля берага ў вадзе,</p>
<p>Гайдаўся лёгка чалавек</p>
<p>У портках разадраных і ў кашулі.</p>
<p>Адзін схапіў яго, а нехта дапамог,</p>
<p>І доўгае расцягнутае цела,</p>
<p>З якога ручаём вада лілася,</p>
<p>На бераг усцягнулі і паклалі.</p>
<p>Гарадавы грымеў па бруку шабляй,</p>
<p>Прыклаў шчаку чамусьці да грудзей</p>
<p>Намоклых і старанна слухаў.</p>
<p>Напэўна, сэрца. Народ сабраўся,</p>
<p>І кожны, хто прыходзіў, задаваў</p>
<p>Аднолькава бязглуздыя пытанні:</p>
<p>Калі зваліўся, колькі праляжаў</p>
<p>На дне і колькі выпіў?</p>
<p>Пасля ўсе разыходзіліся ціха,</p>
<p>І я пайшоў сваёй дарогаю і слухаў,</p>
<p>Як ледзь падпіты, стомлены рабочы</p>
<p>Аўтарытэтна некаму даводзіў,</p>
<p>Што губіць кожны дзень людзей віно.</p>
<p>Пайду яшчэ блукаць. Пакуль не змеркла,</p>
<p>Пакуль гарачыня і галава тупая</p>
<p>І ў думках вяласць...</p>
<p> </p>
<p>Сэрца!</p>
<p>Ты будзь маім павадыром. І смерць</p>
<p>З усмешкай назірай. Ты зморышся</p>
<p>Ад гэткага вясёлага жыцця,</p>
<p>Якое я вяду Такой любові</p>
<p>І нянавісці не зносяць людзі,</p>
<p>Якую я ў сабе нашу.</p>
<p> </p>
<p>Хачу,</p>
<p>Заўжды хачу глядзець у вочы людзям,</p>
<p>І піць віно, і цалаваць жанчын,</p>
<p>Раз’юшаным жаданнем поўніць вечар,</p>
<p>Калі спякота замінае марыць</p>
<p>І песні пець. І ў свеце слухаць вецер.</p>
<p> </p>
<p>1907</p>
<p> </p>
<h3><a id="chapter53"></a>У паўночным моры</h3>
<p> </p>
<p>Ну, што зрабілі з берага марскога,</p>
<p>Гуляючы тут, модніцы і франты?</p>
<p>Наставілі сталоў, дымяць, жуюць,</p>
<p>П’юць ліманад. Пасля брыдуць па пляжы,</p>
<p>Нявесела рагочуць, труцяць чадам</p>
<p>І плёткамі салёнае паветра,</p>
<p>Пасля вязуць іх фурманы ў кібітках,</p>
<p>Какетліва запнутых парусінай,</p>
<p>На мелкаводдзе. І змяніўшы там</p>
<p>Пацешныя тальеры і мундзіры</p>
<p>На лёгкія купальныя касцюмы,</p>
<p>Адкрыўшы звялыя і мускулы і грудзі,</p>
<p>Яны ступаюць з віскам у ваду,</p>
<p>Нязграбна дно намацваюць нагамі, крычаць,</p>
<p>Каб паказаць, што надта ж весяляцца.</p>
<p> </p>
<p>А там — заход ужо стварыў з нябёсаў</p>
<p>Глыбокі шматкалёрны кубак. Рукі</p>
<p>Адна зара закінула другой,</p>
<p>І сёстры двух нябёсаў дапрадаюць адзін</p>
<p>Туман, то ружаваты, то блакітны,</p>
<p>І хмара, патанаючы у моры,</p>
<p>У прадсмяротным гневе шле з вачніцаў</p>
<p>Чырвоныя, то сінія агні.</p>
<p> </p>
<p>І з доўгага, працягнутага ў мора,</p>
<p>Збуцвелага і шэранькага молу,</p>
<p>Чытаючы за надпісамі надпіс:</p>
<p>«Заўжды з табой», «Былі тут Коля з Кацяй»,</p>
<p>«Іераманах Дзіодар і паслушнік Сідар</p>
<p>Былі тут. Дзіўны боскі свет»,</p>
<p>Мы, дачытаўшы надпісы, ідзём у мора</p>
<p>На смешнай і пузаценькай маторцы.</p>
<p> </p>
<p>Бензін і пыхкае і пахне. Два крылы</p>
<p>Бягуць за намі. Быстры след віецца.</p>
<p>Мы, абмінуўшы пляжнікаў маркотных,</p>
<p>Рыбацкія чаўны, маяк на мысе,</p>
<p>Ляцім па зіхатлівым рабацінні</p>
<p>Ў прасторную, як у абдымкі, соль.</p>
<p> </p>
<p>На небасхіле, за спіной, далёка,</p>
<p>Маўклівым зарывам стаіць пажар.</p>
<p>Рыбацкі «Вольны» востраў распластаны</p>
<p>Ў вадзе, нібы спіна жывёліны</p>
<p>Марское. А спераду, удалечы, — свіцяцца</p>
<p>Ілюмінатары, блукае сноп праменняў</p>
<p>Пражэктара таможаннага судна.</p>
<p> </p>
<p>І мы ў туман блакітны адплываем.</p>
<p>Тырчаць над морам схіленыя тычкі,</p>
<p>Адзначыўшы мяцёлкамі фарватэр,</p>
<p>І ўдалечы — ад тычкі і да тычкі</p>
<p>Рыбацкіх шхунаў ветразі маячаць...</p>
<p> </p>
<p>Над морам штыль. Пад ветразямі ўсімі</p>
<p>Стаіць марская яхта-прыгажуня,</p>
<p>Маленечкі ліхтар — на тонкай мачце.</p>
<p>Нібы каштоўны камень фераньеры,</p>
<p>Гарыць пад матавым калом нябёсаў.</p>
<p> </p>
<p>На вастрагрудай, у глыбокай цішы,</p>
<p>Сярод мярэжаў незвычайных снасцяў,</p>
<p>Сядзяць маўкліва, склаўшы рукі, людзі,</p>
<p>Панамы ссунуўшы на змрочныя абліччы,</p>
<p>А пасярэдзіне, кала высокай мачты,</p>
<p>Стаіць матрос у чорным і глядзіць.</p>
<p> </p>
<p>Мы агінаем яхту. Так прыстойна</p>
<p>І далікатна з нас адзін гаворыць:</p>
<p>«Калі захочаце, мы возьмем на буксір».</p>
<p>Адказвае спакойна і пыхліва</p>
<p>Суровы голас: «Дзякую. Не трэба!»</p>
<p> </p>
<p>І, абагнуўшы зноў іх, мы глядзім</p>
<p>З напоўненай душою, малітоўнай,</p>
<p>Як ціха адыходзіць сілуэт</p>
<p>Пад ветразямі белай прыгажуні...</p>
<p>І, як каштоўны камень фераньеры,</p>
<p>Гарыць у змрочных прыцемках чала.</p>
<p> </p>
<p>1907</p>
<p> </p>
<h3><a id="chapter54"></a>«Когда я создавал героя...»</h3>
<p> </p>
<p>Калі і я ствараў героя,</p>
<p>Б’ючы каменні спакваля,</p>
<p>Якой лагодай і спакоем</p>
<p>Заўсёды дыхала зямля!</p>
<p>А ўверсе, між святлом і змрокам,</p>
<p>Змаганне грознае ішло,</p>
<p>І бура, як прыпол шырокі,</p>
<p>Хвастала сіняе крыло...</p>
<p>Блішчасты шчыт прымаў удары,</p>
<p>Высвечваў і азмрочваў дзень,</p>
<p>Меч рассякаў густыя хмары</p>
<p>І рэзаў, як тугі прамень...</p>
<p>Яшчэ свой твар адкрыць не хоча,</p>
<p>А я прадбачу ў ім зару</p>
<p>І, гледзячы маланцы ў вочы,</p>
<p>Дзівосным полымем гару.</p>
<p> </p>
<p>1907</p>
<p> </p>
<h3><a id="chapter55"></a>Песня Фаіны</h3>
<p> </p>
<p>Нічога ў зрэнках не таі.</p>
<p>Гляджу я поглядам змяі,</p>
<p>Кахаючы ў журбе.</p>
<p>Гэй, сцеражыся! Я — змяя!</p>
<p>Тваёй была імгненне я</p>
<p>І кінула цябе!</p>
<p>Ты мне абрыдзеў. Знікні прэч!</p>
<p>З другім чакаю я сустрэч!</p>
<p>Ідзі да жонкі ў дом!</p>
<p>Няхай суцешыць хоць яна,</p>
<p>Няхай цалуе давідна,</p>
<p>Бо ўдару бізуном!</p>
<p>Хто смелы, зазірні ў мой сад,</p>
<p>А чорны вузкі мой пагляд</p>
<p>У садзе спапяліць!</p>
<p>Я ўся — вясна! Я ўся ў агні!</p>
<p>Не падыходзь, не закрані,</p>
<p>Мне любага — любіць!</p>
<p>Юнак ці пасівелы дзед,</p>
<p>Хто болей звонкіх дасць манет,</p>
<p>Прыходзь на звонкі кліч!</p>
<p>Над прыгажосцю, сівізной,</p>
<p>Над вашай цьмянай галавой —</p>
<p>Свішчы, мой тонкі біч!</p>
<p> </p>
<p>1907</p>
<p> </p>
<h3><a id="chapter56"></a>«В те ночи светлые, пустые…»</h3>
<p> </p>
<p>У ночы светлыя, пустыя,</p>
<p>Калі ў Няву глядзяць масты,</p>
<p>Яны сышліся, як чужыя,</p>
<p>Забыўшыся пра слова ты.</p>
<p> </p>
<p>Прыгожы кожны быў і дужы,</p>
<p>У апярэнні пустаты</p>
<p>Яна таіла подых сцюжы</p>
<p>У рысах дзікай пекнаты.</p>
<p> </p>
<p>Усё ён мераў жорсткай мерай,</p>
<p>Таму не ўмеў, не мог кахаць,</p>
<p>У ім яна любіла звера</p>
<p>То падражніць, то ўтаймаваць.</p>
<p> </p>
<p>Чужы чужой шаптаў употай,</p>
<p>А сам, нібы паўночны цень,</p>
<p>Каханне замяняў сумотай,</p>
<p>Ператварыўшы ноч у дзень.</p>
<p> </p>
<p>Там, у святле начной пустыні,</p>
<p>Ноч прамінула, як імша,</p>
<p>Глядзела ў купал светла-сіні</p>
<p>Іх безнадзейная душа.</p>
<p> </p>
<p>1907</p>
<p> </p>
<h3><a id="chapter57"></a>Закляцце агнём і змрокам</h3>
<div class="EPIGRAPH">
<p>За ўсё падзякую, не просячы ратунку:</p>
<p>За тайныя пакуты вечароў,</p>
<p>За горыч слёз, атруту пацалунку,</p>
<p>За помсту ворагаў і за паклёп сяброў,</p>
<p>За жар душы, растрачаны ў пустэльні.</p>
<p class="sign">Лермантаў</p>
</div>
<div class="CLEAR"></div>
<p> </p>
<p>О, вясна, без канца і без краю, —</p>
<p>Летуценняў маіх паўната!</p>
<p>Я жыццё пазнаю і прымаю,</p>
<p>Сустракаючы звонам шчыта!</p>
<p> </p>
<p>Без трывогі прымаю няўдачу</p>
<p>І удачу вітаю заўжды,</p>
<p>Не саромлюся горкага плачу,</p>
<p>Ў тайне смеху — не бачу бяды!</p>
<p> </p>
<p>Я прымаю бяссонныя спрэчкі</p>
<p>І світанне ў фіранках акна,</p>
<p>Калі ў зрэнках запальвае свечкі</p>
<p>І разгойдвае хмелем вясна!</p>
<p> </p>
<p>Я прымаю пустэльныя сёлы,</p>
<p>Студні, воблакі і гарады,</p>
<p>І прастор паднябесся вясёлы,</p>
<p>Боль і рабскае працы сляды!</p>
<p> </p>
<p>Сустракаю цябе ля парога</p>
<p>З буйным ветрам у змеях валос,</p>
<p>З невядомаю назваю бога</p>
<p>На губах, схаладзелых ад слёз...</p>
<p> </p>
<p>Перад гэтай варожай сустрэчай</p>
<p>Я ніколі не кіну шчыта...</p>
<p>Больш твае не адкрыюцца плечы,</p>
<p>Хоць лятункаў п’яніць пекната.</p>
<p> </p>
<p>І кахаю, варожасцю скуты,</p>
<p>Ненавіджу, кляну ў барацьбе:</p>
<p>За пагібель, за боль і пакуты</p>
<p>Я ўсё роўна: прымаю цябе!</p>
<p> </p>
<p>1907</p>
<p> </p>
<h3><a id="chapter58"></a>«Когда вы стоите на моем пути...»</h3>
<p> </p>
<p>Калі вы стаіце на маім шляху,</p>
<p>Талая жвавая, прыгожая такая,</p>
<p>Але замардаваная зусім,</p>
<p>І ўсе гаворыце аб сумным,</p>
<p>Аб смерці думаеце.</p>
<p>Не любіце нікога</p>
<p>І пагражаеце сваёю прыгажосцю.</p>
<p>Што ж? Хіба ж я вас пакрыўджу?</p>
<p> </p>
<p>О, не! Я ж не гвалтоўнік.</p>
<p>Не ашуканец і не ганарлівец,</p>
<p>Хоць ведаю і многа,</p>
<p>Занадта многа думаю з маленства</p>
<p>І вельмі шмат заняты сам сабой.</p>
<p>Бо я — пісьменнік,</p>
<p>Чалавек, што ўсё уласнымі імёнамі заве,</p>
<p>Што адымае водар у жывое кветкі.</p>
<p> </p>
<p>Колькі не гаварыце аб маркотным,</p>
<p>Колькі не разважайце пра канцы і пачаткі,</p>
<p>Усё ж я думаю,</p>
<p>Што вам не болей як пятнаццаць год.</p>
<p>І вось таму хацеў бы я,</p>
<p>Каб закахаліся вы ў простага чалавека,</p>
<p>Які зямлю і неба любіць</p>
<p>Болей за рыфмаваныя і нерыфмаваныя</p>
<p>Размовы пра зямлю і неба.</p>
<p>Дальбог, за вас я буду рады,</p>
<p>Таму, што толькі закаханы</p>
<p>Мае права звацца чалавекам.</p>
<p> </p>
<p>1908</p>
<p> </p>
<h3><a id="chapter59"></a>«И я любил. И я изведал...»</h3>
<p> </p>
<p>І я кахаў, я зведаў многа —</p>
<p>Кахання хмель і горыч мук,</p>
<p>Была за стратай перамога,</p>
<p>За словам: вораг – слова: друг.</p>
<p>Іх шмат было... Што памятаю?</p>
<p>Што сніцца з успамінаў тых?..</p>
<p>Я толькі дзіўна паўтараю</p>
<p>Імёны залатыя іх.</p>
<p>Іх шмат было. Ды ўсіх адною</p>
<p>Я тонкай рыскаю звязаў,</p>
<p>Адной шалёнай пекнатою</p>
<p>Жыццё і страсці пранізаў.</p>
<p>Я зведаў таямніцы ночы</p>
<p>І паднімаўся над зямлёй,</p>
<p>Убачыў, як другая крочыць</p>
<p>На ложак страсці ракавой...</p>
<p>Пяшчоты тыя ж пры сустрэчы</p>
<p>І вусны прагныя былі,</p>
<p>Такія ж збрыдзелыя плечы...</p>
<p>Не! Ўсё ж прыстойней на зямлі.</p>
<p>І я ў вясёлыя хвіліны</p>
<p>На снежных кручах не стрываў, –</p>
<p>Абвалы ў тыя шлю цясніны,</p>
<p>Дзе я кахаў і цалаваў.</p>
<p> </p>
<p>1908</p>
<p> </p>
<h3><a id="chapter60"></a>«Она пришла с мороза, Раскрасневшаяся…»</h3>
<p> </p>
<p>Яна прыйшла расчырванелая</p>
<p>З марозу,</p>
<p>Напоўніла пакой</p>
<p>Водарам паветра і духоў,</p>
<p>Звонкім голасам</p>
<p>І зусім непатрэбнай для заняткаў</p>
<p>Балбатнёй.</p>
<p>Яна адразу упусціла на падлогу</p>
<p>Мастацкага часопіса таўшчэнны том,</p>
<p>І тут жа пачало здавацца,</p>
<p>Што у маім вялізазным пакоі</p>
<p>Занадта мала месца.</p>
<p>Ад гэтага ўсяго было даволі прыкра</p>
<p>І досыць недарэчна.</p>
<p>Яна, між іншым, пажадала,</p>
<p>Каб я чытаў уголас ёй Макбета.</p>
<p>Дайшоўшы ледзь да <i>пухіроў зямлі</i>,</p>
<p>Аб якіх я не магу без хвалявання гаварыць,</p>
<p>Заўважыў я, што і яна хвалюецца таксама</p>
<p>І ўважліва ўзіраецца ў акно.</p>
<p>А выявілася, што дужы і стракаты кот</p>
<p>Ледзь-ледзь ліпіць на беражочку даху,</p>
<p>Цікуючы занятых пацалункам галубоў!</p>
<p>Я раззлаваўся больш за ўсё за тое,</p>
<p>Што цалаваліся не мы, а галубы</p>
<p>І што прайшла пара Паола і Франчэскі.</p>
<p> </p>
<p>1908</p>
<p> </p>
<h3><a id="chapter61"></a>Паэты</h3>
<p> </p>
<p>На ўскраіне вырас даўгі, як рукаў,</p>
<p>Новы квартал за балотнаю сцежкай.</p>
<p>Жылі там паэты, – і ўсіх сустракаў</p>
<p>З іх кожны зласлівай усмешкай.</p>
<p> </p>
<p>І дзень прамяністы дарэмна ўставаў</p>
<p>Над гэтым самотным балотам;</p>
<p>Ягоны жыхар кожны дзень аддаваў</p>
<p>Віну і старанным работам.</p>
<p> </p>
<p>Тут кляўся ў адданасці кожны п’яны,</p>
<p>Плявузгалі нешта цынічна і груба.</p>
<p>На золку іх рвала, а потым яны</p>
<p>Ізноў працавалі зацята і тупа.</p>
<p> </p>
<p>Пасля з катухоў выпаўзалі, як псы,</p>
<p>Глядзелі на мора у бляску аправы,</p>
<p>І золатам кожнай сустрэчнай касы</p>
<p>Яны захапляліся з веданнем справы.</p>
<p> </p>
<p>Расчулена верылі ў век залаты,</p>
<p>Клялі выдаўцоў сваіх дружна</p>
<p>І плакалі доўга і горка заўжды</p>
<p>Над кветкай і хмаркай жамчужнай.</p>
<p> </p>
<p>Жылі так паэты, шаноўны чытач!</p>
<p>Ты думаеш горай, мой дружа,</p>
<p>За безліч тваіх і патуг, і няўдач,</p>
<p>Тваёй абывацельскай лужы?</p>
<p> </p>
<p>Не, мілы чытач і мой крытык сляпы!</p>
<p>Усё ж такі есць у паэта</p>
<p>І косы, і хмаркі, і век халаты,</p>
<p>Табе ж недаступна ўсё гэта!..</p>
<p> </p>
<p>Ты будзеш здаволены жонкай, сабой,</p>
<p>Сваёй канстытуцыяй куцай,</p>
<p>А вось у паэта — сусветны запой,</p>
<p>І мала яму канстытуцый.</p>
<p> </p>
<p>Няхай я сканаю пад плотам, як пёс,</p>
<p>Няхай мяне доля ў балота ўтаптала, —</p>
<p>Я веру, — што бог мяне снегам занёс,</p>
<p>Што замець мяне цалавала!</p>
<p> </p>
<p>1908</p>
<p> </p>
<h3><a id="chapter62"></a>«О доблестях, о подвигах, о славе...»</h3>
<p> </p>
<p>Аб доблесцях, аб подзвігах, аб славе</p>
<p>Я на зямлі пакутнай забываў,</p>
<p>Калі твой твар у просценькай аправе</p>
<p>Перада мной на століку заззяў.</p>
<p> </p>
<p>Час надышоў, ты раптам знікла з дому.</p>
<p>Я ў ноч пярсцёнак кінуў свой хутчэй.</p>
<p>Ты лес дзяліла з некім невядомым,</p>
<p>І я забыў святло тваіх вачэй.</p>
<p> </p>
<p>Ляцелі дні, мільгалі клятым роем...</p>
<p>Віно душу нявечыла маю...</p>
<p>І ўспомніў я цябе прад аналоем,</p>
<p>Шукаў цябе, як маладосць сваю.</p>
<p> </p>
<p>Цябе я клікаў, — ты не паглядзела,</p>
<p>Я слёзы ліў, — няўмольнай ты была,</p>
<p>Ты сіні плашч, самотная, надзела</p>
<p>І з дому ў ноч вільготную пайшла.</p>
<p> </p>
<p>Не ведаю, дзеля сваёй гардыні</p>
<p>Дзе ты прытулак, любая, знайшла.</p>
<p>Я моцна сплю, мне сніцца плашч твой сіні,</p>
<p>Калі ты ў ноч вільготную пайшла...</p>
<p> </p>
<p>Не пяру аб пяшчотах і аб славе,</p>
<p>Усё мінула, маладосць прайшла!</p>
<p>Тваё аблічча ў просценькай аправе</p>
<p>Сваёй рукой прыняў я са стала.</p>
<p> </p>
<p>1908</p>
<p> </p>
<h3><a id="chapter63"></a>На полі Куліковым</h3>
<h4><a id="chapter64"></a>«Река раскинулась. Течёт, грустит лениво…»</h4>
<p> </p>
<p>1</p>
<p>Рака раскінулася. Сумна і ляніва</p>
<p>Палошча берагі.</p>
<p>Над чэзлай глінай жоўтага абрыву</p>
<p>У стэпе журацца стагі.</p>
<p>О, Русь мая! Ты жонка мне! Да болю</p>
<p>Наш доўгі шлях!</p>
<p>Ён, як страла татарскай дзікай волі,</p>
<p>Калоціцца ў грудзях.</p>
<p>Гасцінец наш, о, Русь, зажураны, бязмежны,</p>
<p>Туга не абміне,</p>
<p>І нават змрок — начны і зарубежны</p>
<p>Не страшны мне.</p>
<p>Хай ноч. Паспеем. Полымя ўгарыцца —</p>
<p>Азорыць даль,</p>
<p>Заззяе сцяг святы, як бліскавіца,</p>
<p>І ханскай шаблі сталь.</p>
<p>І вечны бой! Спакой нам толькі сніцца,</p>
<p>Праз кроў і пыл,</p>
<p>Мнучы кавыль, кабыла ў стэп імчыцца</p>
<p>З апошніх сіл...</p>
<p>Канца няма! Мільгаюць вёрсты, гоні...</p>
<p>Трымай, лаві!</p>
<p>Спалоханыя хмары вецер гоніць,</p>
<p>І захад у крыві.</p>
<p>Заход барвовы! З сэрца кроў струменіць!</p>
<p>Плач, сэрца, плач...</p>
<p>Няма спакою! Толькі коні ў пене</p>
<p>Ляцяць наўскач!</p>
<p> </p>
<p>7  чэрвеня 1908</p>
<p> </p>
<h4><a id="chapter65"></a>«Мы, сам-друг, над степью в полночь стали…»</h4>
<p> </p>
<p>2</p>
<p>Мы як ёсць у стэпе ў поўнач сталі:</p>
<p>Коні нас дамоў не даімчаць,</p>
<p>За Няпрадвай лебедзі крычалі,</p>
<p>І крычаць яны, ізноў крычаць...</p>
<p> </p>
<p>На шляху — гаручы белы камень.</p>
<p>За ракою — дзікі крык арды.</p>
<p>Светлы сцяг над нашымі палкамі</p>
<p>Апусціўся, мабыць, назаўжды.</p>
<p> </p>
<p>Да зямлі прыпаўшы галавою,</p>
<p>Мне гаворыць друг: «Вастры мячы,</p>
<p>Каб за волю ў бойцы з татарвою</p>
<p>Легчы ў дол або перамагчы!»</p>
<p> </p>
<p>Воін я адданы, хоць сярэдні.</p>
<p>Доўга будзе край мой у агні.</p>
<p>Жонка мая светлая, ў абедню</p>
<p>Дарагога друга памяні.</p>
<p> </p>
<p>8 чэрвеня 1908</p>
<p> </p>
<h4><a id="chapter66"></a>«В ночь, когда Мамай залёг с ордою…»</h4>
<p> </p>
<p>3</p>
<p>Ноччу аблажыў Мамай ардою</p>
<p>Стэпы і масты,</p>
<p>Мы ж у полі тым былі з Табою, —</p>
<p>Ці адчула Ты?</p>
<p> </p>
<p>Перад Донам, цёмным і трывожным,</p>
<p>У палях, у стэпах і ў лясах</p>
<p>Чуўся сэрцам голас твой прыгожы</p>
<p>Ў лебядзіных галасах.</p>
<p> </p>
<p>З поўначы палкі князеўскай раці</p>
<p>Хмараю імкнуць,</p>
<p>А ўдалечыні на стрэмя маці</p>
<p>Горка слёзы льюць.</p>
<p> </p>
<p>Недзе крылы чорныя да ранку</p>
<p>З вечара гулі,</p>
<p>А над Руссю ціхія заранкі</p>
<p>Князя сцераглі.</p>
<p> </p>
<p>Клёкатам арліным, рэхам здрады</p>
<p>Гуў татарскі стан,</p>
<p>Вэлюмам князёўны над Няпрадвай</p>
<p>Плыў туман.</p>
<p> </p>
<p>Над Няпрадвай конь у белай пене</p>
<p>Цуглямі звінеў,</p>
<p>Ты ішла у вопратцы праменнай</p>
<p>Проста да мяне.</p>
<p> </p>
<p>Срэбнай хваляй заблішчала другу</p>
<p>На стальным мячы.</p>
<p>Асвяжыла пыльную кальчугу</p>
<p>На маім плячы.</p>
<p> </p>
<p>І калі на золку хмарай чорнай</p>
<p>Рушыў шквал арды,</p>
<p>На шчыце гарэў нерукатворны</p>
<p>Воблік Твой заўжды.</p>
<p> </p>
<p>14 чэрвеня 1908</p>
<p> </p>
<h4><a id="chapter67"></a>«Опять с вековою тоскою…»</h4>
<p> </p>
<p>4</p>
<p>Ізноў кавылі з асакою</p>
<p>Вятрыска і круціць, і гне.</p>
<p>Ізноў за туманнай ракою</p>
<p>Здалёку Ты клічаш мяне...</p>
<p> </p>
<p>Паспелі без весткі прапасці</p>
<p>Табун за ліхім табуном,</p>
<p>Развязаны дзікія страсці</p>
<p>Пад месяца плыткім святлом.</p>
<p> </p>
<p>І я з непазбыўнай журбою</p>
<p>Пад месяцам воўкам брыду,</p>
<p>Куды мне ляцець за Табою,</p>
<p>Калі я збавенне знайду?</p>
<p> </p>
<p>Мне чуюцца стогны і клёкат,</p>
<p>І трубныя крыкі татар,</p>
<p>Я бачу над Руссю здалёку</p>
<p>Шырокі і ціхі пажар.</p>
<p> </p>
<p>Даносяцца бітвы удары,</p>
<p>Лячу я на белым кані...</p>
<p>Насустрач спяшаюцца хмары</p>
<p>У шэрай начной вышыні.</p>
<p> </p>
<p>Мне сэрца, скаванае сумам,</p>
<p>Усцешвае думак прыліў,</p>
<p>Ды гэтыя светлыя думы</p>
<p>Мне цёмны агонь спапяліў…</p>
<p> </p>
<p>«З’явіся мне, дзіўнае дзіва!</p>
<p>Быць светлым мяне навучы!»</p>
<p>Гайдаецца конская грыва...</p>
<p>За ветрам галосяць мячы.</p>
<p> </p>
<p>31 ліпеня 1908</p>
<p> </p>
<h4><a id="chapter68"></a>«Опять над полем Куликовым…»</h4>
<p> </p>
<p>5</p>
<div class="EPIGRAPH">
<p>Імглою бедаў неадступных</p>
<p>Зацягнуты наступны дзень.</p>
<p class="sign">Ул. Салаўёў</p>
</div>
<div class="CLEAR"></div>
<p> </p>
<p>Ізноў над полем Куліковым</p>
<p>Густой імглы звісае цень,</p>
<p>І, быццам воблакам суровым,</p>
<p>Зацягнуты наступны дзень.</p>
<p> </p>
<p>За цішынёй — спакой і стома,</p>
<p>І за бясконцаю імглой</p>
<p>Не чутна дзіўнай бітвы грому,</p>
<p>Няма маланкі баявой.</p>
<p> </p>
<p>Мяцежных дзён далёкі ранак</p>
<p>Я пазнаю ў свае часы!</p>
<p>Як некалі, над дзікім станам</p>
<p>Чуваць лябёдак галасы.</p>
<p> </p>
<p>Не маямі сэрца жыць спакоем,</p>
<p>Зноў хмары сунуцца на нас,</p>
<p>Даспех цяжкі, як перад боем,</p>
<p>Маліся — надышоў твой час.</p>
<p> </p>
<p>1908</p>
<p> </p>
<h3><a id="chapter69"></a>«В голодной и больной неволе…»</h3>
<p> </p>
<p>У згаладалай, змучанай няволі</p>
<p>І дзень не ў дзень, і год не ў год.</p>
<p>Калі ж закаласіцца поле,</p>
<p>Ўздыхне зняважаны народ?</p>
<p> </p>
<p>У мроку шапацяць улетку,</p>
<p>Схіляюцца і зноўку шапацяць</p>
<p>Пад ціхім ветрыкам палеткі</p>
<p>І пачынаюць красаваць.</p>
<p> </p>
<p>Народ — вянец зямнога цвету,</p>
<p>Аздоба кветкам і палям, —</p>
<p>Святога прычакае лета,</p>
<p>Так неабходнага і нам.</p>
<p> </p>
<p>1909</p>
<p> </p>
<h3><a id="chapter70"></a>«Русь моя, жизнь моя, вместе ль нам маяться…»</h3>
<p> </p>
<p>Русь мая, доля мая неадольная,</p>
<p>Цар, ды Сібір, ды Ярмак, ды турма!</p>
<p>Ці ж не пара разлучыцца, каб вольнае</p>
<p>Сэрца адчула, што цемры няма?</p>
<p> </p>
<p>Ведала ты? Ці ты богу паверыла?</p>
<p>Што там пачуеш у песнях тваіх?</p>
<p>Чудзь начудзіла, ды Мера намерала</p>
<p>Грэбляў, дарог ды слупоў верставых...</p>
<p> </p>
<p>Лодкі ды зрубы на рэках рубіла ты,</p>
<p>Хоць да святыні ў Царград не дайшла...</p>
<p>Сокалаў, лебедзяў скрозь распусціла ты, —</p>
<p>Слалася чорная ў стэпах імгла...</p>
<p> </p>
<p>За Чорнае мора і нават за Белае</p>
<p>Ў чорныя ночы і ў белыя дні</p>
<p>Дзіка глядзіцца аблічча знямелае,</p>
<p>Вочы татарскія, быццам агні...</p>
<p> </p>
<p>Цягнецца ціха чырвонае зарыва</p>
<p>Кожнаю ноччу над станам тваім...</p>
<p>Што ж ты маячыш, санлівае марыва?</p>
<p>Цешышся духам раскутым маім?</p>
<p> </p>
<p>1910</p>
<p> </p>
<h3><a id="chapter71"></a>«Не спят, не помнят, не торгуют…»</h3>
<p> </p>
<p>Не спяць, не помняць, не гандлююць.</p>
<p>Над чорным горадам, як стогн,</p>
<p>Стаіць і мучыць ноч глухую</p>
<p>Ўрачысты велікодны звон.</p>
<p> </p>
<p>ЁН паланёную асобу</p>
<p>Да самае зямлі прыгнёў,</p>
<p>Над смерцю, горам і хваробай</p>
<p>Трызвоняць тысячы званоў…</p>
<p> </p>
<p>І над сусветнаю лухтою,</p>
<p>Чаму ўжо нельга памагчы,</p>
<p>Званы гайдаюць футра тое,</p>
<p>Што ты накінула ўначы.</p>
<p> </p>
<p>1909</p>
<p> </p>
<h3><a id="chapter72"></a>«Какая дивная картина…»</h3>
<p> </p>
<p>Што за дзівосная карціна</p>
<p>Твая, паўночны край, твая!</p>
<p>Заўжды бясплодная раўніна,</p>
<p>Як мара марная мая!</p>
<p> </p>
<p>Тут дух мой, злосны, непакорны,</p>
<p>Трывожыць смехам даўніну:</p>
<p>Крумкач крылом тугім і чорным,</p>
<p>Гайдае мёртвую саску.</p>
<p> </p>
<p>Граніт пілуюць вадаспады</p>
<p>Струменем вострым і тугім,</p>
<p>На камянях пяюць наяды</p>
<p>Дзявоцкасці бясплодны гімн.</p>
<p> </p>
<p>І ў гэтым гуле хваль халодных</p>
<p>Крумкач парушыў забыццё,</p>
<p>Пад поглядам наяд бясплодных</p>
<p>Ледзь-ледзь ліпіць маё жыццё.</p>
<p> </p>
<p>1909</p>
<p> </p>
<h3><a id="chapter73"></a>Равена</h3>
<p> </p>
<p>Усё часовае імгненна</p>
<p>Ты пахавала у вяках,</p>
<p>Ты спіш, нібы дзіця, Равена,</p>
<p>У соннай вечнасці ў руках.</p>
<p> </p>
<p>Рабы праз рымскія вароты</p>
<p>Больш не правозяць мазаік.</p>
<p>І дагарае пазалота</p>
<p>На стылых сценах базілік.</p>
<p> </p>
<p>Павольна аплываюць рагі</p>
<p>На склепы грубыя грабніц,</p>
<p>Дзе зелянеюць саркафагі</p>
<p>Святых манахаў і царыц.</p>
<p> </p>
<p>Жалобныя знямелі залы,</p>
<p>Парог халодны, як рышток,</p>
<p>Каб чорны зрок блажэннай Галы,</p>
<p>Ажыўшы, камень не прапёк.</p>
<p> </p>
<p>Не захавалі нават пліты</p>
<p>Баёў крывавыя сляды,</p>
<p>Каб голас не ўваскрос Плакіды</p>
<p>Спяваць пра даўнія гады.</p>
<p> </p>
<p>Далёка адступіла мора,</p>
<p>І ружы абвілі прасцяг.</p>
<p>Каб у грабніцы Тэадорых</p>
<p>Не ўспомніў бурнага жыцця.</p>
<p> </p>
<p>Дамы, і людзі, і пустыні, ―</p>
<p>Ўсё ў дамавінах растае,</p>
<p>І толькі медны лад латыні</p>
<p>На плітах, як труба, пяе.</p>
<p> </p>
<p>І толькі ў поглядах, як морак,</p>
<p>Дзяўчат у гэтай старане</p>
<p>Журба аб незваротным моры</p>
<p>Нясмелым ценем прамільгне.</p>
<p> </p>
<p>Начамі ў глыбіні даліны,</p>
<p>Стагоддзі лічачы свае,</p>
<p>Цень Дантэ з профілем арліным</p>
<p>Пра Новае Жыццё пяе.</p>
<p> </p>
<p>1909</p>
<p> </p>
<h3><a id="chapter74"></a>«Поздней осенью из гавани…»</h3>
<p> </p>
<p>Позняю восенню з гавані</p>
<p>Ад замеценай снегамі зямлі</p>
<p>Ў прадвызначанае плаванне</p>
<p>Ідуць цяжкія караблі.</p>
<p> </p>
<p>У чорным небе вылучаецца</p>
<p>Над вадой пад’ёмны кран,</p>
<p>І адзін ліхтар гайдаецца,</p>
<p>Рэжа снежную пургу.</p>
<p> </p>
<p>Матрос, на судна не прызначаны,</p>
<p>Ступае хістка праз буран.</p>
<p>Даўно ўсё выпіта і страчана!</p>
<p>Даволі — болей не магу.</p>
<p> </p>
<p>А бераг апусцелай гавані</p>
<p>Ўжо лёгкі першы снег занёс...</p>
<p>У самым чыстым, у самым светлым саване</p>
<p>Ці добра спаць табе, матрос?</p>
<p> </p>
<p>1909</p>
<p> </p>
<h3><a id="chapter75"></a>На чыгунцы</h3>
<div class="EPIGRAPH">
<p>Марыі Паўлаўне Івановай</p>
</div>
<div class="CLEAR"></div>
<p> </p>
<p>Ляжыць пад насыпам, за пусткаю,</p>
<p>Глядзіць у неба, як жывая,</p>
<p>Накрытая квяцістай хусткаю,</p>
<p>Прыгожая і маладая.</p>
<p> </p>
<p>Даўней ішла хадой імкліваю,</p>
<p>Пачуўшы свіст і горкі вецер,</p>
<p>І хвалявалася, шчаслівая,</p>
<p>Каля чыгуначнай павеці.</p>
<p> </p>
<p>Тры зыркія агні каціліся, —</p>
<p>Палалі шчокі, віўся локан:</p>
<p>Каб пасажыры ёй дзівіліся</p>
<p>І ўважліва глядзелі з вокан...</p>
<p> </p>
<p>Ішлі вагоны роўнай лініяй,</p>
<p>Пагойдваліся і рыпелі;</p>
<p>Маўчалі жоўтыя і сінія,</p>
<p>Ў зялёных плакалі і пелі.</p>
<p> </p>
<p>За шыбамі стаялі, сонныя,</p>
<p>І добра бачылі з вагона</p>
<p>Яе, кусты, дажджом замглёныя,</p>
<p>Жандара на канцы перона.</p>
<p> </p>
<p>Гусар аднойчы, з жоўтай цэшкаю,</p>
<p>За аксаміт рукой трымаўся,</p>
<p>Ёй ветлай адказаў усмешкаю,</p>
<p>І далай поезд паімчаўся.</p>
<p> </p>
<p>Так і юнацтва праімчалася</p>
<p>У летуценнях і навалах,</p>
<p>Туга жалезнаю здавалася</p>
<p>І болем сэрца надрывала...</p>
<p> </p>
<p>Ды што — даўно ўжо сарца вынята!</p>
<p>Адбіта шмат зямных паклонаў,</p>
<p>Паглядаў многа прагных кінута</p>
<p>У пустату начных вагонаў...</p>
<p> </p>
<p>Не падыходзьце к ёй вясёлымі</p>
<p>На страшнай здзірванелай кручы:</p>
<p>Каханнем, брудам або коламі</p>
<p>Яна раструшчана — <i>балюча</i>!</p>
<p> </p>
<p>1910</p>
<p> </p>
<h3><a id="chapter76"></a>«О, я хочу безумно жить…»</h3>
<p> </p>
<p>О, я жадаю прагна жыць:</p>
<p>Усё жывое ўвекавечыць,</p>
<p>Бяздушнае — ачалавечыць,</p>
<p>Нязбытнае — ажыццявіць.</p>
<p> </p>
<p>Няхай жыццёвы сон назолай</p>
<p>Гняце, хай задыхнуся ў сне, —</p>
<p>Магчыма, што юнак вясёлы</p>
<p>Калісьці скажа пра мяне:</p>
<p> </p>
<p><i>Даруем змрочнасць, — не за тое</i></p>
<p><i>Яму нялёгка так было.</i></p>
<p><i>Увесь ён зліўся з дабратою,</i></p>
<p><i>Увесь ён — воля і святло.</i></p>
<p> </p>
<p>1914</p>
<p> </p>
<h3><a id="chapter77"></a>«Я — Гамлет. Холодеет кровь…»</h3>
<p> </p>
<p>Я — Гамлет. Халадзее кроў,</p>
<p>Калі каварства тчэ мярэжы,</p>
<p>І ў сэрцы першая любоў</p>
<p>Жыве — адна на ўсё бязмежжа.</p>
<p> </p>
<p>Цябе, Афелію маю,</p>
<p>Жыццёвы холад дноў аблытаў.</p>
<p>Я кроў да кроплі аддаю,</p>
<p>Клінком атручаным прабіты.</p>
<p> </p>
<p>1914</p>
<p> </p>
<h3><a id="chapter78"></a>«Среди поклонников Кармен…»</h3>
<p> </p>
<p>Сярод прыхільнікаў Кармэн</p>
<p>Мільгаюць розныя абліччы,</p>
<p>Яе кудысьці кожны кліча,</p>
<p>Але адзін ля шэрых сцен</p>
<p>Начной таверны Лілас-Пасцця</p>
<p>Глядзіць пахмура і маўчыць,</p>
<p>Ён не чакае, быццам шчасця,</p>
<p>Калі ж той бубен загучыць</p>
<p>І глуха зазвіняць запясці, —</p>
<p>Прыгадвае ён дні вясны,</p>
<p>Сярод раз’юшаных сугуччаў</p>
<p>Глядзіць на стан яе пявучы,</p>
<p>І творчыя прыходзяць сны.</p>
<p> </p>
<p>1914</p>
<p> </p>
<h3><a id="chapter79"></a>«Ты — как отзвук забытого гимна…»</h3>
<p> </p>
<p>Ты, як водгук забытага гімна,</p>
<p>І ў нягодах маіх, і ў журбе.</p>
<p>О, Кармэн, мне і сумна, і дзіўна,</p>
<p>Што прымроіўся сон пра цябе.</p>
<p>Шум вясновы, і сэрца удары,</p>
<p>Беспрасыпныя, дзікія сны,</p>
<p>І твае адзічэлыя чары, —</p>
<p>Як гітара, як бубен вясны!</p>
<p>Ты ў лятунках заўсёды са мною,</p>
<p>Як царыца шчаслівейшых дзён,</p>
<p>Ты ўся ў ружах зімой і вясною</p>
<p>Патанаеш у казачны сон.</p>
<p>Ты здаешся змяёю імклівай,</p>
<p>Калі спіш і прымроіцца ў сне</p>
<p>Далеч мора і бераг шчаслівы</p>
<p>З марай, больш недаступнаю мне.</p>
<p>Бачыш сонечны дзень напрадвесні,</p>
<p>Бачыш родны і любы свой край,</p>
<p>Сіні, сіні, дзе светлыя песні</p>
<p>Нерухома нагадваюць рай.</p>
<p>Гэта рай, цішынёю скаваны,</p>
<p>Толькі ў засені вецця і скал</p>
<p>Голас нізкі твой і ўсхваляваны</p>
<p>Славіць бурны цыганскі запал.</p>
<p> </p>
<p>1914</p>
<p> </p>
<h3><a id="chapter80"></a>«Да. Так диктует вдохновенье…»</h3>
<p> </p>
<p>Дыктуюць і натхненне і адвага:</p>
<p>І думка вольная вядзе</p>
<p>Туды заўсёды, дзе знявага,</p>
<p>Дзе бруд, дзе курчацца ў бядзе.</p>
<p>Туды, туды, дзе змрок праніжа</p>
<p>Пагляд неўтаймаваны мой…</p>
<p><i>Ці бачыў ты дзяцей Парыжа?</i></p>
<p><i>Ці бачыў жабракоў зімой?</i></p>
<p>На беспрасветны жах жыццёвы</p>
<p>Зірні праменнямі вачніц,</p>
<p>Пакуль грымоты навальніц</p>
<p>Пакутаў не змялі асновы.</p>
<p>Дай гневу першаму даспець,</p>
<p>Прынаджвай рукі да работы...</p>
<p>Не можаш — смутак і турботы</p>
<p>Павінны у табе гарэць...</p>
<p>З жыцця хлуслівага бясконца</p>
<p>Румяны тлустыя сатры,</p>
<p>Як палахлівы крот, ад сонца</p>
<p>Ў зямлю зарыйся і — замры,</p>
<p>І, ненавідзячы сурова</p>
<p>Жыццё ў няшчаснай старане,</p>
<p>Няхай ты свет не бачыш новы,</p>
<p>А гэтым дням адказвай: НЕ!</p>
<p> </p>
<p>1914</p>
<p> </p>
<h3><a id="chapter81"></a>«Похоронят, зароют глубоко…»</h3>
<p> </p>
<p>Пахаваюць, засыплюць глыбока,</p>
<p>На магіле трава парасце,</p>
<p>І пачуем: далёка, высока</p>
<p>На зямлі недзе дожджык ідзе.</p>
<p> </p>
<p>Мы нічога ужо не папросім,</p>
<p>Ачуняўшы ад цяжкага сну,</p>
<p>Зразумеем: паціху — там восень,</p>
<p>Бурна — там сустракаюць вясну.</p>
<p> </p>
<p>Гэта добра, што ў сонныя гукі</p>
<p>Не ўрываецца больш даўніна,</p>
<p>Што ад гора, кахання, разлукі</p>
<p>Назаўжды засланіла труна.</p>
<p> </p>
<p>Не патрэбна спяшацца бяздумна,</p>
<p>Тут адказ пашанцуе знайсці,</p>
<p>Што разумныя лічаць разумным,</p>
<p>Што распустай завуць у жыцці.</p>
<p> </p>
<p>1915</p>
<p> </p>
<h3><a id="chapter82"></a>«Милая девушка, что́ ты колдуешь…»</h3>
<p> </p>
<p>Мілая дзеўчына, што ты чаруеш</p>
<p>Чорнаю зрэнкай, пушком на плячы?</p>
<p>Так і мяне ты, бадай, расхвалюеш,</p>
<p>Толькі я тут ні пры чым.</p>
<p> </p>
<p>Ведаю, гэтай гульнёй небяспечнай</p>
<p>Ты заварожваеш да нематы,</p>
<p>Толькі такою ты будзеш не вечна, —</p>
<p>Маці пяшчотнаю станеш і ты.</p>
<p> </p>
<p>Лёс наканоўвае страты і змены, —</p>
<p>Зведаеш радасць і гора, павер!</p>
<p>Зноў ты узнікнеш з ружовае пены</p>
<p>Толькі такой, як цяпер.</p>
<p> </p>
<p>1915</p>
<p> </p>
<h3><a id="chapter83"></a>Каршун</h3>
<p> </p>
<p>За кругам круг, за кругам круг</p>
<p>Каршун над сонным лугам кружыць,</p>
<p>Глядзіць на апусцелы луг, —</p>
<p>Над сынам маці ў хаце тужыць:</p>
<p>«На хлеба, на грудзей пассі,</p>
<p>Расці пакорны, крыж насі».</p>
<p> </p>
<p>Ідуць вякі, шуміць вайна,</p>
<p>Гудзе мяцеж, палаюць сёлы,</p>
<p>Мак ж дагэтуль старана</p>
<p>Ў красе спрадвеку невясёлай.</p>
<p>Ці доўга мацяркам тужыць?</p>
<p>Ці доўга каршуну кружыць?</p>
<p> </p>
<p>1916</p>
<p> </p>
<h3><a id="chapter84"></a>«Дикий ветер…»</h3>
<p> </p>
<p>Дзікі вецер</p>
<p>Шыбы гне,</p>
<p>Аканіцу</p>
<p>Як рване!</p>
<p>На світанні велікодным</p>
<p>Звон далёкі, звон маркотны,</p>
<p>Глухата і чарната.</p>
<p>Вецер, быццам госць галодны,</p>
<p>Б’ецца ў браму з-пад маста.</p>
<p> </p>
<p>За акном у змроку пуста,</p>
<p>Ноччу поўна крокаў, хрусту,</p>
<p>Крыга крыгу не міне,</p>
<p>Кліча любая мяне...</p>
<p> </p>
<p>Як прагнаць дрымоту з дому,</p>
<p>Як мне госця адагнаць?</p>
<p>Як абрыдламу, чужому</p>
<p>Мне каханай не аддаць?</p>
<p> </p>
<p>Як не збыць усё на свеце,</p>
<p>Як забыць пакуты ўсе,</p>
<p>Калі ў госці ходзіць вецер,</p>
<p>Толькі дзікі чорны вецер</p>
<p>Мой самотны дом трасе?</p>
<p>Што ж ты, вецер,</p>
<p>Шыбы гнеш?</p>
<p>Аканіцы</p>
<p>Дзіка рвеш?</p>
<p> </p>
<p>1916</p>
<p> </p>
<h3><a id="chapter85"></a>«Женщина, безумная гордячка...»</h3>
<p> </p>
<p>Жанчына, ганарыстая дзівачка!</p>
<p>Я разумею кожны ваш намёк.</p>
<p>Веснавая белая гарачка,</p>
<p>Поўны гневу кожны ваш радок!</p>
<p> </p>
<p>Словы, як раздвоеныя джалы,</p>
<p>Словы, як адточаная сталь!</p>
<p>І лязо атрутнага кінжала</p>
<p>Я цалую, гледзячы удаль.</p>
<p> </p>
<p>А ўдалечыні я бачу — мора</p>
<p>І дзіўлюся новым берагам,</p>
<p>Голас ваш не чутны ў грозным хоры,</p>
<p>Дзе гудне і вые ураган!</p>
<p> </p>
<p>Соладка, і ўсё ж, як па загаду,</p>
<p>Кідацца мне ў віратлівы вал,</p>
<p>Вам —- зеленавокаю наядай</p>
<p>Плёскацца каля ірландскіх скал.</p>
<p> </p>
<p>Высака — над хвалямі, над намі,</p>
<p>Над скалою, прорвамі, вірамі —</p>
<p>Рэе сцяг — Інтэрнацыянал!</p>
<p> </p>
<p>1918</p>
<p> </p>
<h3><a id="chapter86"></a>Дэман</h3>
<p> </p>
<p>Ідзі за мной, ідзі пакорнай,</p>
<p>Адданаю маёй рабой.</p>
<p>На зіхатлівы грэбень горны</p>
<p>Я ўпэўнена ўзлячу з табой.</p>
<p> </p>
<p>Мы праляцім над прорвай пухам,</p>
<p>Я глыбінёй пачну дражніць.</p>
<p>Дарэмны жах твой а чорнай скрухай</p>
<p>Мяне усцешыць і натхніць.</p>
<p> </p>
<p>Я ад дажджу з эфірным пылам</p>
<p>І ад кружэння засланю,</p>
<p>Усёю сілай дужых крылаў</p>
<p>Табе адкрыю вышыню.</p>
<p> </p>
<p>Над горамі у бляску белым,</p>
<p>Дзе цнотны луг абняў раку,</p>
<p>Сваім святым цудоўным целам</p>
<p>Цябе я дзіўна апяку.</p>
<p> </p>
<p>Ты ведаеш — хлусня і дробязь,</p>
<p>З якімі поруч ты жывеш, —</p>
<p>Зямная сумная хвароба,</p>
<p>Што дзікай страсцю ты завеш?</p>
<p> </p>
<p>У цішыні лагоднай ночы</p>
<p>Ты, заварожаная мной,</p>
<p>Яшчэ вышэй ляцець захочаш</p>
<p>Пустэльняй неба агнявой.</p>
<p> </p>
<p>Пад намі горы, як узгоркі,</p>
<p>І кожны з нас туды ляціць,</p>
<p>Дзе зіхаціць зямля, як зорка,</p>
<p>Зямлёю зорка зіхаціць.</p>
<p> </p>
<p>І, анямеўшы ад здзіўлення,</p>
<p>Ты ўбачыш цуд у вышыні —</p>
<p>І задыхнешся ў захапленні</p>
<p>Ад дзіўнае маёй гульні...</p>
<p> </p>
<p>Калоцячыся ад бяссілля,</p>
<p>Ты ціха скажаш мне: пусці...</p>
<p>Павольна разгарнуўшы крылле,</p>
<p>Табе ўсміхнуся я: ляці.</p>
<p> </p>
<p>І пад чароўнаю усмешкай</p>
<p>Амаль растаўшы на ляту,</p>
<p>Нібыта камень або снежка,</p>
<p>Ты паляціш у пустату.</p>
<p> </p>
<p>1916</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Siarhiej_Hrachouski/">Сяргей Грахоўскі</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>