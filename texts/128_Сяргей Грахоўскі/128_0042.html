<div class="container">
<div class="book-utils">
<div id="qrcode"></div>
<a href="/Alaksandar_Blok/Skify.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аляксандар Блок -->
<!-- HEADER_FIELD LangOrig: rus -->
<!-- HEADER_FIELD SectionAuthor: Паэмы -->
<!-- HEADER_FIELD Title: Скіфы -->
<!-- HEADER_FIELD Translation: Сяргей Грахоўскі -->
<h2><a href="http://knihi.com/Alaksandar_Blok/">Аляксандар Блок</a></h2>
<h2>Скіфы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>Панмангалізм! Хоць дзікае імя,</p>
<p>А слых яно заўсёды цешыць</p>
<p class="sign">Ул. Салаўёў</p>
</div>
<div class="CLEAR"></div>
<p> </p>
<p>Мільёны — вас. Нас — процьма. Ні грамы,</p>
<p>Ні вы нас не застрашыце мячамі!</p>
<p>Так, скіфы — мы! Так, азіяты — мы, —</p>
<p>З раскосымі і прагнымі вачамі!</p>
<p> </p>
<p>Для вас — вякі, гадзіна — дзеля нас.</p>
<p>Мы, быццам паслухмяныя халопы,</p>
<p>Трымалі шчыт паміж варожых рас —</p>
<p>Манголаў і Еўропы!</p>
<p> </p>
<p>Ад веку ў век неўтаймаваны вал</p>
<p>Глушыў кавадламі грамоў лавіны,</p>
<p>І дзікай казкай быў для вас правал</p>
<p>І Лісабона, і Месіны!</p>
<p> </p>
<p>Спрадвеку вы глядзелі на Усход,</p>
<p>Пераплаўлялі мятыя дукаты</p>
<p>І здзекліва лічылі — прыйдзе год,</p>
<p>Калі на нас нацэліце гарматы!</p>
<p> </p>
<p>Вось — час настаў. Крывавы дзень бяды.</p>
<p>Агонь і крыўды — ўсё перад вачыма,</p>
<p>А прыйдзе дзень — сатруцца ў пыл сляды</p>
<p>Ад вашых Пестумаў, магчыма!</p>
<p> </p>
<p>О, свет стары! Ты п’яўкаю прыліп</p>
<p>І цешышся яшчэ салодкай згадкай,</p>
<p>Апамятайся лепш, як мудры той Эдып</p>
<p>Прад Сфінксам з неразгаданай загадкай!..</p>
<p> </p>
<p>Расія — Сфінкс. У шчасці і ў журбе,</p>
<p>Сплываючы счарнелаю крывёю,</p>
<p>Усё яна ўглядаецца ў цябе,</p>
<p>Кляне і захапляецца табою!..</p>
<p> </p>
<p>А так любіць, як любіць наша кроў,</p>
<p>Спрадвеку з вас ужо ніхто не любіць!</p>
<p>Забылі вы, што ў свеце ёсць любоў,</p>
<p>Якая папяліць і губіць!</p>
<p> </p>
<p>Мы любім і разлікі і прагрэс,</p>
<p>Разважлівасць і ўзнёслыя натхненні,</p>
<p>Нам зразумела ўсё — і востры гальскі сэнс,</p>
<p>І змрочны ваш германскі геній...</p>
<p> </p>
<p>Нам помняцца парыжскія баі,</p>
<p>Венецыянскія каналы,</p>
<p>Далёкія лімонныя гаі</p>
<p>І Кёльна дымныя кварталы...</p>
<p> </p>
<p>Мы любім плоць — і дух яе, і смак</p>
<p>У пісягах і ў сонечных накрапах.</p>
<p>Ці ж нас вініць, як хрусне ваш касцяк</p>
<p>У цяжкіх і пяшчотных нашых лапах?</p>
<p> </p>
<p>Прывыклі мы за лейцы і гужы</p>
<p>Прытрымліваць стаеннікаў гарачых,</p>
<p>А непакорлівым ламаць крыжы</p>
<p>І сунімаць свавольніц і лайдачак.</p>
<p> </p>
<p>З пякельнай бойні нашы трубачы</p>
<p>Вас клічуць — станьце побач з намі!</p>
<p>Пакуль не позна, выкіньце мячы,</p>
<p>Таварышы! Мы зробімся братамі!</p>
<p> </p>
<p>А калі не, — няма чаго губляць,</p>
<p>І нас тады не спыніць вераломства!</p>
<p>Стагоддзямі вас будзе праклінаць</p>
<p>Нягеглае і позняе патомства!</p>
<p> </p>
<p>Мы ў пушчах і ў палях у пэўны час</p>
<p>Расступімся перад Еўропай гордай</p>
<p>І першымі павернемся да вас</p>
<p>Сваёю азіяцкай мордай!</p>
<p> </p>
<p>Ідзіце ўсе, ідзіце на Урал!</p>
<p>Мы ачышчаем месца бою</p>
<p>Стальных машын, дзе зліўся інтэграл</p>
<p>З мангольскай дзікаю ардою!</p>
<p> </p>
<p>Цяпер мы вас не зможам засланіць,</p>
<p>Цяпер мы ў бойку не палезем самі!</p>
<p>Паглядзім, як смяротны бой кіпіць,</p>
<p>Сваімі вузкімі вачамі!</p>
<p> </p>
<p>Не зрушымся, калі здзічэлы гук</p>
<p>Пачне трафеі з трупаў важыць,</p>
<p>Паліць дамы, гнаць у царкву табун</p>
<p>І нават мяса белых смажыць!</p>
<p> </p>
<p>Апамятайся ўрэшце, свет стары!</p>
<p>На свята працы, роўнасці і міру,</p>
<p>На светлыя братэрскія піры</p>
<p>Склікае варварская ліра!</p>
<p> </p>
<p>1918</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Siarhiej_Hrachouski/">Сяргей Грахоўскі</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>