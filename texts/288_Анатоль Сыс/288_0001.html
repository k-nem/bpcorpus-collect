<div class="container">
<div class="book-utils">
<div id="qrcode"></div>
<a href="/Anatol_Sys/Ahmien.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Анатоль Сыс -->
<!-- HEADER_FIELD CreationYear: 1982-1988? -->
<!-- HEADER_FIELD FirstPublicationYear: 1988 -->
<!-- HEADER_FIELD SectionAuthor: Зборнікі -->
<!-- HEADER_FIELD Source: sys.knihi.com -->
<!-- HEADER_FIELD StyleGenre: іншыя,мастацкі/верш -->
<!-- HEADER_FIELD Title: Агмень -->
<!-- HEADER_FIELD Uploaded: 2011-08-30T12:00:00 -->
<h2><a href="http://knihi.com/Anatol_Sys/">Анатоль Сыс</a></h2>
<h2>Агмень</h2>
<div style="height: 3rem"></div>
<!-- TOC_BEGIN -->
<a href="#chapter1">З нізкі «Вочы маленства»</a><br/>
  <a href="#chapter2">Хворы хлопчык з цацкай</a><br/>
  <a href="#chapter3">Хлопчык з пацеркамі</a><br/>
  <a href="#chapter4">Пастушок</a><br/>
<a href="#chapter5">***Не выракалася жыта валошкаў…</a><br/>
<a href="#chapter6">***Мой дзед…</a><br/>
<a href="#chapter7">Сейбіт</a><br/>
<a href="#chapter8">*** Дарога полем — да маці…</a><br/>
<a href="#chapter9">Галодны год</a><br/>
<a href="#chapter10">Аднойчы паміж Берлінам і Варшаваю</a><br/>
<a href="#chapter11">Сон</a><br/>
<a href="#chapter12">Старасць</a><br/>
<a href="#chapter13">*** Гэты свет — для размену манет…</a><br/>
<a href="#chapter14">Сто крокаў да світання</a><br/>
<a href="#chapter15">Сохне трыснёг маёй памяці</a><br/>
<a href="#chapter16">Жанчына</a><br/>
<a href="#chapter17">Забойства ў Нью-Йорку</a><br/>
<a href="#chapter18">***Аеравыя крылы…</a><br/>
<a href="#chapter19">Словы</a><br/>
<a href="#chapter20">Чалавек, які падтрымлівае агмень</a><br/>
<a href="#chapter21">***Каб сагрэць каханую…</a><br/>
<a href="#chapter22">Вячэра перад Купаллем</a><br/>
<a href="#chapter23">***...І мяне натхняе воля…</a><br/>
<a href="#chapter24">Колькі</a><br/>
<a href="#chapter25">***Якое б жыта ні ўрадзіла…</a><br/>
<a href="#chapter26">***Часта пытаюцца: як вершы пішуць?..</a><br/>
<a href="#chapter27">Каля твайго парога</a><br/>
<a href="#chapter28">Трыпціх утульнага вогнішча</a><br/>
  <a href="#chapter29">Самотны</a><br/>
  <a href="#chapter30">I высеклі вінаграднікі</a><br/>
  <a href="#chapter31">Асацыяцыя з начнымі матылькамі</a><br/>
<a href="#chapter32">Маналог Зміцера Жылуновіча</a><br/>
<a href="#chapter33">***Дарога ў жыцці і ў жыце…</a><br/>
<a href="#chapter34">Музыкам фальклорна-этнаграфічнага гурту «Свята»</a><br/>
<a href="#chapter35">Алаіза</a><br/>
  <a href="#chapter36">I</a><br/>
  <a href="#chapter37">II</a><br/>
  <a href="#chapter38">III</a><br/>
  <a href="#chapter39">IV</a><br/>
  <a href="#chapter40">V</a><br/>
  <a href="#chapter41">VI</a><br/>
  <a href="#chapter42">VII</a><br/>
  <a href="#chapter43">VIII</a><br/>
  <a href="#chapter44">IX</a><br/>
  <a href="#chapter45">X</a><br/>
  <a href="#chapter46">Эпілог</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>З нізкі «Вочы маленства»</h3>
<p> </p>
<h4><a id="chapter2"></a>Хворы хлопчык з цацкай</h4>
<p> </p>
<p>Хворы хлопчык з цацкай лёд на шыбе ліжа,</p>
<p>да шчакі прымерзла сіняя сляза.</p>
<p>Гэткі ціхі хлопчык, гэткі хлопчык рыжы,</p>
<p>быццам я ці брат мой дваццаць год назад.</p>
<p> </p>
<p>Чаму хмурны, хлопчык? Чаму сумны, хлопчык?</p>
<p>Рана табе думу асвятляць слязой.</p>
<p>Адвядзі на цацку, калі ласка, вочы —</p>
<p>лёд расце на шыбе, востры, як лязо.</p>
<p> </p>
<p> </p>
<h4><a id="chapter3"></a>Хлопчык з пацеркамі</h4>
<p> </p>
<p>Гуляе з пацеркамі хлопчык,</p>
<p>а пацеркаў на нітцы пяць.</p>
<p>Парвецца нітачка аднойчы,</p>
<p>маністы долу паляцяць.</p>
<p> </p>
<p>Адну здзяўбе паджары певень,</p>
<p>чатыры згубяцца ў мурог,</p>
<p>а бедны хлопчык на каленях</p>
<p>параніць руку аб нарог.</p>
<p> </p>
<p> </p>
<h4><a id="chapter4"></a>Пастушок</h4>
<p> </p>
<p>Хлопчык пасвіць коз на касмадроме,</p>
<p>быццам лес — высокая трава,</p>
<p>у траве той хлопчык — чыста гномік,</p>
<p>дзьмухаўцом пакрыта галава.</p>
<p> </p>
<p>Светлы мой, бялюткі ты мой хлопчык,</p>
<p>не страсай дадолу дзьмухаўцоў,</p>
<p>запарушыш сіненькія вочкі,</p>
<p>хто ж загоніць козачак дамоў?</p>
<p> </p>
<p> </p>
<h3><a id="chapter5"></a>***Не выракалася жыта валошкаў…</h3>
<p> </p>
<p>Не выракалася жыта валошкаў,</p>
<p>не выракалася поле бяроз,</p>
<p>маці з абруса змятала крошкі,</p>
<p>помнячы мой небагаты хрост.</p>
<p> </p>
<p>— Помні ж і ты смак вады святое, —</p>
<p>часта казала мне</p>
<p>і рукой</p>
<p>слёзы хавала — нібы былое —</p>
<p>слёзы свяцей ад вады святой.</p>
<p> </p>
<p> </p>
<h3><a id="chapter6"></a>***Мой дзед…</h3>
<p> </p>
<p>Мой дзед</p>
<p>спаць укладваў сваю галаву сівую</p>
<p>на Біблію,</p>
<p>бабуля — на сноп жытнёвы,</p>
<p>бацька — на ложа вінтоўкі,</p>
<p> </p>
<p>а маці маю я ніколі не бачыў, каб спала, —</p>
<p>па пёрку, па два</p>
<p>ўсё збірае мне пух на падушку.</p>
<p> </p>
<p> </p>
<h3><a id="chapter7"></a>Сейбіт</h3>
<p> </p>
<p>Ходзіць кругам усявышні сейбіт,</p>
<p>поўню з сонцам за сабой вядзе,</p>
<p>лёс зямны адбіты ў зорным небе,</p>
<p>як аблічча сейбіта ў вадзе.</p>
<p> </p>
<p>Лёс зямны адбіты ў зорным небе:</p>
<p>будзе дождж, і засуха, і град,</p>
<p>толькі сейбіт у сялянскім зрэб'і</p>
<p>рассявае жыта сярод ляд,</p>
<p> </p>
<p>толькі сейбіт у сялянскім зрэб'і</p>
<p>поўню з сонцам водзіць за сабой,</p>
<p>век ад веку ён зямлёй не грэбуе,</p>
<p>век ад веку ён жыве зямлёй.</p>
<p> </p>
<p> </p>
<h3><a id="chapter8"></a>*** Дарога полем — да маці…</h3>
<p> </p>
<p>Дарога полем — да маці.</p>
<p>Дарога лугам — да бацькі.</p>
<p>Дарога рэчкай — да любай.</p>
<p>Але</p>
<p>і полем, і лугам, і рэчкай</p>
<p>іду заўжды да Радзімы.</p>
<p> </p>
<p> </p>
<p> </p>
<h3><a id="chapter9"></a>Галодны год</h3>
<p> </p>
<p>Бацька мой у год галодны</p>
<p>каласкі збіраў на полі.</p>
<p>Так цяпер збіраю словы</p>
<p>мовы любай, мовы роднай.</p>
<p> </p>
<p>Беспадстаўныя папрокі:</p>
<p>быццам мы не галадалі,</p>
<p>быццам нам жывецца лёгка —</p>
<p>поле нават не аралі...</p>
<p> </p>
<p>Так скажу:</p>
<p>ару я мову.</p>
<p>I бывае, ў непагоду</p>
<p>Стынуць вусны, мёрзнуць словы,</p>
<p>я з хатолкай — год галодны.</p>
<p> </p>
<p>I ад хутара да вёскі</p>
<p>мову родную жабрую,</p>
<p>за вяснянкі праўлю косы,</p>
<p>за былінкі ладжу збрую.</p>
<p> </p>
<p>I ад хутара да вёскі,</p>
<p>і ад Пінска аж пад Шклоў</p>
<p>кос палескіх пагалоскі</p>
<p>з непаўторным звонкім «о».</p>
<p> </p>
<p>Ажываю, калі вырай</p>
<p>пад нябёсамі курлыча,</p>
<p>гэта ён радзіму кліча:</p>
<p>Кры-чаў, Кры-чаў, Кры-чаў, Кры-чаў...</p>
<p> </p>
<p>Ажываю, калі сосны</p>
<p>каля Рэчыцы спяваюць</p>
<p>быццам маёй маці кросны</p>
<p>чаўнаком прашылі памяць.</p>
<p> </p>
<p>Ажываю...</p>
<p>Ажывае</p>
<p>на Палессі тура ўздых,</p>
<p>там цячэ вада жывая —</p>
<p>мова прашчураў маіх.</p>
<p> </p>
<p>Піць яе — не наталіцца</p>
<p>пад пуцінай млечнай:</p>
<p>лета — золак — шчамяліца...</p>
<p>маці — мова — вечнасць...</p>
<p> </p>
<p> </p>
<h3><a id="chapter10"></a>Аднойчы паміж Берлінам і Варшаваю</h3>
<p> </p>
<div class="EPIGRAPH">
<p>Зямля — мудрая калоссямі,</p>
<p>прыгожая кветкамі,</p>
<p>моцная дрэвамі — родная зямля.</p>
</div>
<div class="CLEAR"></div>
<p> </p>
<p>Аднойчы паміж Берлінам і Варшаваю</p>
<p>я трывожна задумаўся:</p>
<p>а якая яна мною?</p>
<p>Яе поле я яшчэ не ралліў,</p>
<p>яе лугі я амаль не касіў,</p>
<p>і лес яе не ўзгадавалі без мяне.</p>
<p> </p>
<p>Было мне такое сненне:</p>
<p>дзве маці дзялілі слёзы па сыну,</p>
<p> што на чужыне ў жаўнерах.</p>
<p>Дзве маці ў аднаго сына...</p>
<p>I былі яны такія родныя —</p>
<p>мая маці Марыя</p>
<p>і мая маці Радзіма.</p>
<p>Слязінкі іх цёплыя</p>
<p>і песні іх сумныя</p>
<p>мне птушкі прынеслі ў дзюбах</p>
<p>аднойчы...</p>
<p>Аднойчы паміж Берлінам і Варшавай</p>
<p>я трывожна задумаўся...</p>
<p> </p>
<p> </p>
<h3><a id="chapter11"></a>Сон</h3>
<p> </p>
<p>Прымроіла мяне маці,</p>
<p>прачнулася без пары,</p>
<p>святло запаліла ў хаце,</p>
<p>прайшла па пустым двары,</p>
<p> </p>
<p>а потым прымроіў бацька,</p>
<p>прачнуўся, дастаў з гары</p>
<p>драўляныя мае цацкі,</p>
<p>лато, лемантар стары.</p>
<p> </p>
<p>I я недзе ў тлумным Мінску,</p>
<p>аблудны ваш сын, не спаў,</p>
<p>над сненнем сваім стаяў,</p>
<p>нібы над пустой калыскай,</p>
<p>а ў сэрцы, як нож, — жарства,</p>
<p>а ў зрэнках — бацькоў вярста.</p>
<p> </p>
<p> </p>
<h3><a id="chapter12"></a>Старасць</h3>
<p> </p>
<p>Мірна пасвяць мудрыя кітайцы</p>
<p>песнямі валоў сваіх рахманых.</p>
<p>Птахі пахнуць белаю акацыяй,</p>
<p>песні пахнуць белымі туманамі.</p>
<p> </p>
<p> </p>
<h3><a id="chapter13"></a>*** Гэты свет — для размену манет…</h3>
<p> </p>
<p>Гэты свет — для размену манет:</p>
<p>не адкрыўшы таемнасці слова,</p>
<p>кожны дзень памірае паэт,</p>
<p>кожны дзень нараджаецца новы.</p>
<p> </p>
<p>Вось і я эстафету прыму —</p>
<p>залатое пяро Агонь-птушкі,</p>
<p>але</p>
<p>што наспяваю яму?</p>
<p>Я ж у песні — не пан, толькі служка.</p>
<p> </p>
<p>Марна ўсё. Як калінавы цвет</p>
<p> знішчыць свет, і багоў, і смяротных,</p>
<p>не пакінуўшы ў космасе след</p>
<p>ад мяне і зямелькі гаротнай.</p>
<p> </p>
<p> </p>
<h3><a id="chapter14"></a>Сто крокаў да світання</h3>
<p> </p>
<p>Сівое неба — коні ў яблыках,</p>
<p>да світання сто крокаў</p>
<p>На чорныя, цёплыя грудзі зябліва</p>
<p>зярнятамі падаюць зоркі.</p>
<p> </p>
<p>Сто зорак — сто крокаў.</p>
<p>Раса на мяжы світання...</p>
<p>барвовае сонца... конскае вока...</p>
<p>тайна.</p>
<p> </p>
<p>Брыдуць крумкачы баразной. Як людзі</p>
<p>віновыя птушкі.</p>
<p>Уніз па полі ралля заблудзіць —</p>
<p>каса з падушкі.</p>
<p> </p>
<h3><a id="chapter15"></a>Сохне трыснёг маёй памяці</h3>
<p> </p>
<p>Сохне трыснёг маёй памяці.</p>
<p>Быццам не жыў, не кахаў.</p>
<p>Быццам не зоркі пад раніцу —</p>
<p>я</p>
<p>   у мінулым знікаў.</p>
<p> </p>
<p>Кожны свой дзень назязюлены</p>
<p>бачу наперад, але</p>
<p>памяць пабіў нехта кулямі,</p>
<p>памяці мне не стае.</p>
<p> </p>
<p>Не.</p>
<p> </p>
<p>Не баліць майму целу,</p>
<p>сэрцу найболей баліць —</p>
<p>быццам штодзень пад прыцэлам,</p>
<p>прыкрай няпомнасцю жыць.</p>
<p> </p>
<p> </p>
<h3><a id="chapter16"></a>Жанчына</h3>
<p> </p>
<p>— Паміж намі агонь. Калі ты кахаеш — ідзі да мяне.</p>
<p>I тады, нават знявечаную, буду кахаць цябе яшчэ</p>
<p>                                   мацней, чым да полымя.</p>
<p>— Ты — садыст, мой мілы.</p>
<p>— Так, але ў мяне ёсць апраўданне: я закаханы.</p>
<p>— У такім разе — тваё апраўданне ў агні.</p>
<p>Ідзе да мяне, мой мілы.</p>
<p>I я згарэў. Затое апраўдаўся, мая любая.</p>
<p> </p>
<p> </p>
<h3><a id="chapter17"></a>Забойства ў Нью-Йорку</h3>
<p> </p>
<p>Далоні ў крыві, мая Йоко, японская жрыца.</p>
<p>Жанчыны на вуліцах плакалі, як па сваім.</p>
<p>О, гэтая зорка з пуцінай над прорвай у жыце...<sup>1</sup></p>
<p>На веях Амерыкі слёзы пашкодзілі грым.</p>
<p> </p>
<p>«Лятучая мыш, незвычайная пеўчая птушка»</p>
<p>Евангеллем ад сябе асвятляла натоўп пусты.</p>
<p>Нямы музыкант на аматарскіх кінастужках</p>
<p>Адзін-адзінюткі абраннікам кулі застыў.</p>
<p> </p>
<p>Нью-Йорк быў заўсёды тваім улюбёным домам.</p>
<p> </p>
<p> </p>
<p><sup>1</sup>Забойца не збіраўся ўцякаць. Ён спакойна запхнуў рэвальвер у кішэню нагавіцаў, дастаў з другой кішэні кніжку «Над прорвай у жыце» Сэлінджэра і ціха апусціўся ў чытанне.</p>
<p> </p>
<p> </p>
<h3><a id="chapter18"></a>***Аеравыя крылы…</h3>
<p> </p>
<p>Аеравыя крылы,</p>
<p>крынічная бруя</p>
<p>пульсуе, быццам</p>
<p>жыла забітага каня.</p>
<p> </p>
<p>А ў небе нейкі вырай,</p>
<p>угледзеўшы ваду,</p>
<p>ажыў—</p>
<p>і вецер крылы,</p>
<p>як ветразі, надзьмуў.</p>
<p> </p>
<p>Спытаюся у птушак,</p>
<p>як сядуць на аер:</p>
<p>ці маюць яны душы,</p>
<p>бы чалавек ці звер?</p>
<p> </p>
<p>Няўжо ім не ўсё роўна:</p>
<p>крынічны гэта край,</p>
<p>пустэльны альбо горны,</p>
<p>пякельны альбо рай...</p>
<p> </p>
<p>Аеравыя крылы,</p>
<p>крынічная бруя...</p>
<p>Птушыная айчына,</p>
<p>належу ёй і я.</p>
<p> </p>
<h3><a id="chapter19"></a>Словы</h3>
<p> </p>
<p>Неба сыпала словы,</p>
<p>і пакуль да людзей</p>
<p>гэты дождж адмысловы</p>
<p>далятаў — ён радзеў,</p>
<p> </p>
<p>заставаліся тыя,</p>
<p>з якіх моцы ўзялі</p>
<p>дзеці бацюхны Кія,</p>
<p>дзеці Крыўі-зямлі.</p>
<p> </p>
<p>Тыя словы, як знічы,</p>
<p>як уздыхі сурмы,</p>
<p>боскім голасам клічуць</p>
<p>самых верных з гурмы,</p>
<p> </p>
<p>тыя словы, як вочы,</p>
<p>скажуць больш, чым паэт.</p>
<p>Той, хто чуў іх, не збочыць,</p>
<p>не ўцячэ ў іншасвет</p>
<p> </p>
<p>ад лясоў верасовых,</p>
<p>ад часовых нягод,</p>
<p>ад бацькоўскай высновы:</p>
<p>верай моцны народ!</p>
<p> </p>
<h3><a id="chapter20"></a>Чалавек, які падтрымлівае агмень</h3>
<p> </p>
<p>Чалавек, які падтрымлівае агмень,</p>
<p>Чалавек, які беражэ каханне,</p>
<p>Чалавек, які моліцца хлебу,</p>
<p>Прыйдзе да мяне,</p>
<p> </p>
<p>Прыгнечанага каменным горадам,</p>
<p>Разбітага няўдачамі і паўсядзённай мітуснёй,</p>
<p>Раздражнёнага бюракратамі і крывадушнікамі.</p>
<p>Я не буду дамагацца тваёй дабрадзейнасці,</p>
<p>Я не буду дапытвацца,</p>
<p>          Як падтрымліваюць агмень,</p>
<p>          Берагуць каханне,</p>
<p>          Моляцца хлебу.</p>
<p>Проста пасядзі са мной,</p>
<p>Мне будзе дастаткова тваёй маўклівай прысутнасці,</p>
<p> </p>
<p>I калі ты пакінеш мой дом —</p>
<p>Ты не пакінеш мяне.</p>
<p> </p>
<p> </p>
<h3><a id="chapter21"></a>***Каб сагрэць каханую…</h3>
<p> </p>
<p>Каб сагрэць каханую,</p>
<p>пілігрым спаліў свой посах,</p>
<p>які толькі адзін ведаў</p>
<p>дарогу да роднага краю,</p>
<p>вандроўны музыка — скрыпку,</p>
<p>якая помніла яшчэ прадзедавыя песні,</p>
<p>рыбак — вёслы</p>
<p>на пустэльным востраве,</p>
<p>якія не раз ратавалі яго</p>
<p>ў самыя жорсткія штормы.</p>
<p> </p>
<p>Ці змагу я спаліць свае вершы,</p>
<p>каб агнём іх сагрэць</p>
<p>дарагога мне чалавека?</p>
<p> </p>
<p> </p>
<h3><a id="chapter22"></a>Вячэра перад Купаллем</h3>
<p> </p>
<p>Вячэра перад Купаллем...</p>
<p>Мне чуецца, як звіняць</p>
<p>Пашкевічанкі каралі,</p>
<p>на нітцы іх сорак пяць.</p>
<p> </p>
<p>Наўмыснасць ці супадзенне:</p>
<p>гэты журботны лік...</p>
<p>Ставілі на калені</p>
<p>паўстанцаў амаль жывых.</p>
<p> </p>
<p>Сканалі, ды ўсё ж не сталі,</p>
<p>помнілі, як Кастусь</p>
<p>ступіў на смяротныя шалі</p>
<p>з думаю пра Беларусь.</p>
<p> </p>
<p>— Ты з намі, ты з намі, браце! —</p>
<p>мне чуецца, як крычаць</p>
<p>няскораныя паўстанцы</p>
<p>з ратугамі на плячах.</p>
<p> </p>
<p> </p>
<h3><a id="chapter23"></a>***...І мяне натхняе воля…</h3>
<p> </p>
<p>...I мяне натхняе воля,</p>
<p>быццам птушку вецер з поля,</p>
<p>а без ветру ёй не жыць</p>
<p>і над полем не кружыць.</p>
<p> </p>
<p>А цябе натхняе зброя.</p>
<p>«Зброя, — кажаш, — гэта воля!</p>
<p>А без волі нам не жыць</p>
<p>і Радзіме не служыць».</p>
<p> </p>
<p> </p>
<h3><a id="chapter24"></a>Колькі</h3>
<p> </p>
<p>Колькі нашай крыві</p>
<p>рэкі сплывілі ў моры?..</p>
<p>Колькі нашага поту</p>
<p>увабралі разоры?..</p>
<p> </p>
<p>Колькі нашага шчасця</p>
<p>ліхадзеі раскралі?..</p>
<p>Колькі нашых каханак</p>
<p>паланянкамі сталі?..</p>
<p> </p>
<p>Колькі нашай любові</p>
<p>не спазнала Радзіма?..</p>
<p>Колькі вояў-сыноў</p>
<p>не счакала радзіна?..</p>
<p> </p>
<p>Колькі, колькі, дык колькі ж</p>
<p>сваё крэўнае траціць?</p>
<p>За дзяцей, каб адплакаць —</p>
<p>не стае слёз у маці.</p>
<p> </p>
<p>Колькі, колькі, дык колькі ж</p>
<p>адмаўляць сабе ў праве</p>
<p>шанаваць сваё месца</p>
<p>на чырвонае лаве?</p>
<p> </p>
<p>Колькі, колькі, дык колькі ж</p>
<p>азірацца на сонца?</p>
<p>Як аслепнем дашчэнту —</p>
<p>гэтак жыць нам бясконца.</p>
<p> </p>
<p> </p>
<h3><a id="chapter25"></a>***Якое б жыта ні ўрадзіла…</h3>
<p> </p>
<p>Якое б жыта ні ўрадзіла,</p>
<p>але калі яно расло</p>
<p>пад песні жаўрукоў радзімы, —</p>
<p>мілей не знойдзеш каласоў.</p>
<p> </p>
<p>Адзіны дотык іх гаючы</p>
<p>заменіць сотні мудрых кніг.</p>
<p>О лан, вятрыскамі агучаны,</p>
<p>мой верш жытамі ўскалыхні!</p>
<p> </p>
<p>А калі доля быць паэтам,</p>
<p>дык мерай спраў маіх ці слоў</p>
<p>мне будзе не цнатлівасць кветак,</p>
<p>а важкасць спелых каласоў.</p>
<p> </p>
<p> </p>
<h3><a id="chapter26"></a>***Часта пытаюцца: як вершы пішуць?..</h3>
<p> </p>
<p>Часта пытаюцца:</p>
<p>                    як вершы пішуць?</p>
<p>А як жыццё жывуць.</p>
<p>Вось Тэатр Лоркі:</p>
<p>правым вокам ён плача слязу радасці,</p>
<p>левым вокам ён плача слязу гора,</p>
<p>і, зліваючыся,</p>
<p>яны нараджаюць вечную пакутніцу —</p>
<p>паэзію.</p>
<p> </p>
<p> </p>
<h3><a id="chapter27"></a>Каля твайго парога</h3>
<p> </p>
<p>Вясёлка над Белай Руссю —</p>
<p>гэта мая мара,</p>
<p>ляцяць пад вясёлку гусі,</p>
<p>нібы пад вянец, па парах.</p>
<p> </p>
<p>Туманы над Белай Руссю —</p>
<p>гэта мая самота,</p>
<p>да белай зямлі тулюся,</p>
<p>аб ёй мой найпершы клопат.</p>
<p> </p>
<p>Завеі над Белай Руссю —</p>
<p>гэта мае пакуты,</p>
<p>ды я ўсё адно, як бусел,</p>
<p>да гэтай зямлі прыкуты.</p>
<p> </p>
<p>Грымоты над Белай Руссю —</p>
<p>гэта мае трывогі</p>
<p>па песнях знябытых гусляў</p>
<p>каля твайго парога.</p>
<p> </p>
<p> </p>
<h3><a id="chapter28"></a>Трыпціх утульнага вогнішча</h3>
<p> </p>
<h4><a id="chapter29"></a>Самотны</h4>
<p> </p>
<p>У агню — чалавека прысмак.</p>
<p>Здрадай і вернасцю вечны.</p>
<p>Нікчэмны гарачы прысак.</p>
<p>А мне — гэта Шлях Млечны.</p>
<p> </p>
<p>Прастуджаная ваўчыца</p>
<p>і тая</p>
<p>агні цікуе.</p>
<p>З агнём да расы прамаўчыце,</p>
<p>зязюля пакуль закукуе.</p>
<p> </p>
<p>Пра долю раскажуць рысы,</p>
<p>калі прыпаліш ад свечак.</p>
<p>Зыбаты гарачы прысак.</p>
<p>А мне — гэта Шлях Чалавечы.</p>
<p> </p>
<p>Засцігну агонь аднойчы.</p>
<p>Ці знойдуць мне месца людзі?</p>
<p> </p>
<p>Цямнюткай і вогкай ноччу</p>
<p>ваўчыца цяжарная блудзіць.</p>
<p> </p>
<h4><a id="chapter30"></a>I высеклі вінаграднікі</h4>
<p> </p>
<p>I вы                   клалі                душы</p>
<p>секлі                  вогнішчы          грэлі</p>
<p>вінаграднікі,       сярод поля,      безаглядныя.</p>
<p> </p>
<p>Вы не прыйдзеце сюды болей.</p>
<p> </p>
<p>Падаў снег,</p>
<p>як падлёткі з гнёздаў.</p>
<p>На грудах згарэў вінаградар.</p>
<p>Дымам горкім апошні роздум:</p>
<p>саджанцы пад градам.</p>
<p> </p>
<h4><a id="chapter31"></a>Асацыяцыя з начнымі матылькамі</h4>
<p> </p>
<p>На дне свечкі, на зыходзе ночы,</p>
<p>з веямі абпаленымі вочы.</p>
<p>Чалавек быў дзіўны і бяссонны:</p>
<p>не падносце свечак да іконы...</p>
<p> </p>
<p> </p>
<h3><a id="chapter32"></a>Маналог Зміцера Жылуновіча</h3>
<p> </p>
<p>Як пазашлюбны плод,</p>
<p>свае хаваю думы:</p>
<p>адвеку мой народ</p>
<p>нібы пад ветрам дзюны.</p>
<p> </p>
<p>А вецер дзьме і дзьме,</p>
<p>то ўсходні, то заходні,</p>
<p>за ім не разглядзець</p>
<p>ні сонца, ні паходні.</p>
<p> </p>
<p>А вецер дзьме і дзьме,</p>
<p>то чорны, то чырвоны,</p>
<p>прывучвае людзей</p>
<p>да грошай, да пагонаў...</p>
<p> </p>
<p>Як пазашлюбны плод,</p>
<p>свае хаваю думы:</p>
<p>чаму ж ты, мой народ,</p>
<p>падатлівы, як гума?</p>
<p> </p>
<p> </p>
<h3><a id="chapter33"></a>***Дарога ў жыцці і ў жыце…</h3>
<p> </p>
<p>Дарога ў жыцці і ў жыце.</p>
<p>            Выток дзе яе? Дзе канец?</p>
<p>Парвецца жытнёвы вянец,</p>
<p>            Калоссі, хоць вы памяніце</p>
<p>Адвечным, пакутным агнём —</p>
<p>            Купалам мяне зашапчыце,</p>
<p>Засну пад яго курганом.</p>
<p> </p>
<p> </p>
<h3><a id="chapter34"></a>Музыкам фальклорна-этнаграфічнага гурту «Свята»</h3>
<p> </p>
<p>Не! Не звёўся, не сышоў</p>
<p>з Беларусі дух народны,</p>
<p>грай музыкаў-святароў —</p>
<p>як вятры з сівой Гародні,</p>
<p> </p>
<p>як нябесны гул званіц</p>
<p>над нямымі курганамі,</p>
<p>не, народны дух не знік</p>
<p>нават з продкамі, ён з намі.</p>
<p> </p>
<p>Грайце ж, хлопцы-святары,</p>
<p>адраджайце свята ў людзях,</p>
<p>бомы хай, як снегіры,</p>
<p>звонам прашчураў абудзяць.</p>
<p> </p>
<p>Адгукнуцца курганы,</p>
<p>акрыяюць песні ў вуснах,</p>
<p>хлопцы, ну, калі не вы,</p>
<p>хто ж адрозніць беларусаў?</p>
<p> </p>
<p>Пілігрым з чужых краін?</p>
<p>Ці залётных птахаў вырай?</p>
<p>Але гэты край не іх,</p>
<p>таму й песні іх няшчыры,</p>
<p> </p>
<p>хаця гуслі на грудзях</p>
<p>да Купалавых падобны, —</p>
<p>спеў жа танней за мядзяк,</p>
<p>крывадушны і падробны.</p>
<p> </p>
<p>Развянчайце гэты фальш,</p>
<p>няхай будзе чыстым свята,</p>
<p>як Дняпро крынічны наш,</p>
<p>як святло палескіх хатаў.</p>
<p> </p>
<p> </p>
<h3><a id="chapter35"></a>Алаіза</h3>
<p><i>(паэма)</i></p>
<p> </p>
<h4><a id="chapter36"></a>I</h4>
<p> </p>
<div class="EPIGRAPH">
<p>А маці гэта мая і кажа да бацькі:</p>
<p>«Чалавечку, пастаўма і мы крыж...</p>
<p>Мо і нас Бог укрые ад хмары».</p>
<p>Праз колькі тыдняў я і нарадзілася.</p>
</div>
<div class="CLEAR"></div>
<p> </p>
<p>               1876</p>
<p>год папярхнуўся крыжам:</p>
<p>жыві, нялюдская птушка,</p>
<p>з таўром у грудзях,</p>
<p>што выжывеш</p>
<p>ў каменнях, а не ў падушках.</p>
<p> </p>
<p>Жыві.</p>
<p>Пра сябе не думай —</p>
<p>для маці пакінь кудзелю.</p>
<p>Снапы-хваравекі ў клуні</p>
<p>чакаюць сваёй нядзелі.</p>
<p> </p>
<p>З лясоў прылятаюць зязюлі</p>
<p>і разрабуюць калоссе.</p>
<p>Прыснюся праз дзень матулі</p>
<p>не я — шчаслівейшы хтосьці</p>
<p> </p>
<p>з Радзімай: буслы, як перлы,</p>
<p>далоні — у сто дарог...</p>
<p>і ў вышытым строі белым</p>
<p>самы спакроўны Бог.</p>
<p> </p>
<p>А крыж аўдавеў улоннем.</p>
<p>Я ведаю, ш т о распяцце.</p>
<p>Гэта — калі коні</p>
<p>галопам прайшлі па маці,</p>
<p> </p>
<p>а маці ў снапах ляжала,</p>
<p>а маці мяне нараджала</p>
<p>з Радзімай: буслы без гнёздаў</p>
<p>і ў вуснах спрадвечны роздум.</p>
<p> </p>
<h4><a id="chapter37"></a>II</h4>
<p> </p>
<div class="EPIGRAPH">
<p>Праз крыж вой і мукі...</p>
</div>
<div class="CLEAR"></div>
<p> </p>
<p>За вёскай дзядоў магіла,</p>
<p>пад крыжам зямля змарнела,</p>
<p>а мой забуяў калінай,</p>
<p>я шчокі зачырванела.</p>
<p> </p>
<p>Сяброўкам глядзець прыгожа,</p>
<p>а мне гэты жар балючы,</p>
<p>начамі, здаецца, ложак</p>
<p>ляціць</p>
<p>        у маячню з кручы.</p>
<p> </p>
<p>Скажы мне, сівое сонца,</p>
<p>мне жыць толькі да паўнеба?</p>
<p>Гіль на калінавай гронцы</p>
<p>зернем з рукі грэбуе.</p>
<p> </p>
<p>Не азірайцеся, людзі,</p>
<p>гэта цвітуць радзімкі,</p>
<p>маці за доньку студзіць</p>
<p>зязюльчыныя слязінкі.</p>
<p> </p>
<p>Гэта — усё павер'і.</p>
<p>Буду і я шчаслівай.</p>
<p>Коні нат губяць пер'і,</p>
<p>птушкі нат сеюць грывы.</p>
<p> </p>
<p>Буду і я шчаслівай.</p>
<p>Ёсць і ў нядолі шчасце.</p>
<p>Трыестаўскія алівы</p>
<p>злыбеды мае засцяць.</p>
<p> </p>
<p>Вечназялёны бераг</p>
<p>ды кроўнай валошкі ў жыце,</p>
<p>па Беларусі верад,</p>
<p>як птушку,</p>
<p>           з рукі карміце.</p>
<p>Па Беларусі скруха —</p>
<p>ўвечная мая мука.</p>
<p> </p>
<h4><a id="chapter38"></a>III</h4>
<p> </p>
<div class="EPIGRAPH">
<p>...як кароўкі пасвіла на пожні,</p>
<p>маці-сухотніца калыхала</p>
<p>малога брата-сухотніка</p>
<p>пад снапамі жыта.</p>
</div>
<div class="CLEAR"></div>
<p> </p>
<p><b>1</b></p>
<p> </p>
<p>Белая шчырасць кароў.</p>
<p>Нямоглыя грудзі матулі.</p>
<p> </p>
<p>Я — немаўля: кроў...</p>
<p>хтосьці да сэрца туліць.</p>
<p> </p>
<p>Неба:</p>
<p>пастух плыве,</p>
<p>за небасхілам кароўкі.</p>
<p> </p>
<p>«Лізанька!» — хтось заве...</p>
<p>Вуснамі хоць — у броўкі...</p>
<p> </p>
<p>Неба? —</p>
<p>блакіт вачэй.</p>
<p>Першы харэй мой: ма-ма!</p>
<p> </p>
<p>я</p>
<p>м</p>
<p>б</p>
<p>па шчацэ цячэ: сля-за</p>
<p>каляная.</p>
<p> </p>
<p><b>2</b></p>
<p> </p>
<p>Жаўранчыхі крычаць,</p>
<p>іхняе жыта зжалі.</p>
<p> </p>
<p>Жаўранкі маўчаць,</p>
<p>як зерня ў рот набралі:</p>
<p> </p>
<p>чый гэта анёл,</p>
<p>голас такі гарачы?</p>
<p>Чыё гэта птушанё</p>
<p>па-беларуску плача?</p>
<p> </p>
<h4><a id="chapter39"></a>IV</h4>
<p> </p>
<div class="EPIGRAPH">
<p>Зіма ў нас крэпка.</p>
<p>Паўмястэчка згарэла на Сёмуху.</p>
</div>
<div class="CLEAR"></div>
<p> </p>
<p><b>Замова ад пажару</b></p>
<p> </p>
<p>Вёска Пешчыны</p>
<p>Богам не спешчаная</p>
<p>спала на Сёмуху</p>
<p>да пеўня сёмага</p>
<p>а восьмы</p>
<p>ў падстрэшша</p>
<p>самы чырванейшы</p>
<p>самы перуанскі</p>
<p>з апярэннем панскім</p>
<p>крылом правым махнуў</p>
<p>вецер з поля падзьмуў</p>
<p>махнуў левым крылом</p>
<p>занялося ўсё агнём</p>
<p>а на нашай страсе</p>
<p>бусел яйкі нясе</p>
<p>а на нашай печы</p>
<p>хворае малеча</p>
<p>а я доньку нараджала</p>
<p>не для жару і пажару</p>
<p>а для пекна слонейка</p>
<p>для мядочку ў слоіку</p>
<p>жары певень адвярніся</p>
<p>ў чорным моры алуніся</p>
<p>ў чорным полі прападзі</p>
<p>пустазеллем узыдзі</p>
<p>каб цябе да Сёмухі</p>
<p>выкасілі конюхі</p>
<p>белым</p>
<p>сінім</p>
<p>і чырвоным самым</p>
<p>згаладалым коням</p>
<p>згінь</p>
<p> </p>
<h4><a id="chapter40"></a>V</h4>
<p> </p>
<p><i>О мамачка, чуе твая душа справядліва, як калісьці чула, калі я была смяртэльна галодная і ты мне зашывала ў цвікель сарочкі, каб паслаць праз людзей, што ішлі ў Кальвару.</i></p>
<p> </p>
<p><b>1</b></p>
<p> </p>
<p>Прыйдуць  л ю д з і  з радзімы  к о л е р у</p>
<p>поля чорнага, радна белага,</p>
<p>і з павек, нібы перлы з берага,</p>
<p>слёзы скоцяцца цяжкаспелыя.</p>
<p> </p>
<p>Эх ты, скруха мая без'языкая.</p>
<p>Дождж па мне, як па ссохлым жыце.</p>
<p>Пілігрым  ч о р н а - б е л ы  клікае:</p>
<p>«Алаізія, багалікая!..»</p>
<p> </p>
<p>Я пазнала цябе, садоўнік,</p>
<p>пахне голас настоем з руж:</p>
<p>«Як камень, на магіле помнік,</p>
<p>я пасею табе цярноўнік».</p>
<p> </p>
<p>Мне не трэба няродных кветак,</p>
<p>мне б — вяргіню бялей за снег,</p>
<p>каб плыла нада мной, як ветах,</p>
<p>каб я маме была прыкметней.</p>
<p> </p>
<p>Я збяднела без родных твараў,</p>
<p>пілігрымы, хто ваш народ?</p>
<p> </p>
<p><b>2</b></p>
<p> </p>
<p>Паляўнічыя над Кальварай</p>
<p>з птушкай зблыталі Ікара.</p>
<p> </p>
<p>Рана ў небе слязіцца воскам —</p>
<p>пра мяне старажытны міф?</p>
<p> </p>
<p>Аж паўнеба да роднай вёскі,</p>
<p>на шляху паляўнічых войска.</p>
<p> </p>
<h4><a id="chapter41"></a>VI</h4>
<p> </p>
<p>Задрамалі ў палёце крылы,</p>
<p>цемра лашчыцца чорным плюшам.</p>
<p>Не прызнала зямля свой вырай —</p>
<p>ноччу княжыч здаецца птушкай.</p>
<p> </p>
<p>А прачнуліся ў чужым небе...</p>
<p>далягляд, як сіло, трывожны.</p>
<p>Птушка белая ў чорным зрэб'і</p>
<p>крыллем білася ў свет парожні.</p>
<p> </p>
<p>Дзьмухаўцамі ўміралі поўні,</p>
<p>толькі голас стагнаў пра выйсце:</p>
<p>«Ну хоць хтосьці ж вяртанне помніць</p>
<p>да Радзімы спрадвечных ісцін?»</p>
<p> </p>
<p>Там цвітуць лугі ў пастаралях,</p>
<p>там чакаюць нас дзве жанчыны:</p>
<p>маці ў сумных сваіх каралях</p>
<p>і Айчына.</p>
<p> </p>
<h4><a id="chapter42"></a>VII</h4>
<p> </p>
<p>З воч блакітных блакітныя слёзы...</p>
<p>акварэлі цвітуць сінічкавыя...</p>
<p>ім вастрэй за любыя лёзы</p>
<p>ложкі...</p>
<p>            П с і х і я т р ы ч н а я :</p>
<p>...лекі лекі лекі лекі</p>
<p>вінаваты чысты снег</p>
<p>вінава-Ты-Я</p>
<p>калекі</p>
<p>што радзіліся на свет</p>
<p>слепнуць кроплі слёз трывожных</p>
<p>інь на шпрыцах</p>
<p>сіні інь</p>
<p>погляд цяжкі і варожы</p>
<p>у багінь</p>
<p> </p>
<p>шарлатаны і машэкі</p>
<p>твары змучаны вязьмом</p>
<p>запалёныя павекі</p>
<p>ў зрэнках месіка бяльмо</p>
<p>верыць ім мяне навучыць</p>
<p>незвычайны пах вяргінь</p>
<p>немінучасцю гаючы</p>
<p>хрысціянскі стогн</p>
<p>амінь</p>
<p> </p>
<p>існасць іншая ізгояў</p>
<p>недапеты чужы гімн</p>
<p>вочы скрадзеныя ў Гоі</p>
<p>у Ісуса німб...</p>
<p> </p>
<p>Лекі лекі лекі лекі</p>
<p>Інь на шпрыцах сіні інь</p>
<p>Шарлатаны і машэкі</p>
<p>Незвычайны пах вяргінь</p>
<p>Існасць іншая ізгояў</p>
<p>Я-я-а-а...</p>
<p> </p>
<h4><a id="chapter43"></a>VIII</h4>
<p> </p>
<div class="EPIGRAPH">
<p>Хацела б быць зярном пшаніцы..</p>
</div>
<div class="CLEAR"></div>
<p> </p>
<p>Я сасніла за лесам поле,</p>
<p>за асінавым сінім лесам.</p>
<p>Мне не бачыць яго ніколі —</p>
<p>мне яго адчуваць балесна.</p>
<p> </p>
<p>Недаспала ў раллі насенне —</p>
<p>углядаюцца ў поле гумны.</p>
<p>Прыручыла зямля карэнні</p>
<p>дум маіх і калоссяў сумных:</p>
<p> </p>
<p>дзе пачатак гаротнай нівы?</p>
<p>Дзе вытокі майго народу?</p>
<p>Нам, шчаслівым і нешчаслівым,</p>
<p>гэта самы балючы роздум.</p>
<p> </p>
<p>Чую:</p>
<p>        «Снег ваш не паўнацэнны...</p>
<p>        Кроў не донарская у венах...»</p>
<p>Кроў маю</p>
<p>мой народ ацэніць,</p>
<p>самы добры і самы генны.</p>
<p> </p>
<p>Поле спеліць вянец жытнёвы,</p>
<p>акрыяюць нямыя вусны,</p>
<p>нібы людзі, збяруцца</p>
<p>словы,</p>
<p>нібы рэкі,</p>
<p>успомняць вусце.</p>
<p> </p>
<h4><a id="chapter44"></a>IX</h4>
<p> </p>
<div class="EPIGRAPH">
<p>...ой, рэчкі павысахлі...</p>
</div>
<div class="CLEAR"></div>
<p> </p>
<p>Брыдуць маравы павуцінныя,</p>
<p>як звяры, рыбы рыскаюць.</p>
<p>Рысі ў сініх лясах асінавых.</p>
<p> </p>
<p>Жменя слёз — за дзве жмені жыта.</p>
<p>Вочы ў крыўды прыручаныя.</p>
<p>Ну які ў мяне там пажытак?</p>
<p>Толькі думы ды сны гаючыя.</p>
<p> </p>
<p><b>Сон-трыпціх</b></p>
<p> </p>
<p>Д з я ў ч ы н к а</p>
<p> </p>
<p>У збанах заблудзіла рэха:</p>
<p>ма-а-ма-а-а! —</p>
<p>нейкім чужым здалося.</p>
<p>Прарастае ў дрымучых стрэхах</p>
<p>прадзедавае калоссе.</p>
<p> </p>
<p>Хаты ў гнёздах, нібы ў каронах.</p>
<p>Зімавала у людзей бусліха.</p>
<p>Снег быў вечным ёй і салёным,</p>
<p>снег акроплены быў брусніцамі.</p>
<p> </p>
<p>Што ні дрэва — балючы вобраз,</p>
<p>што ні зорка — сляза з вачэй,</p>
<p>поле шчырасцю апячэ...</p>
<p> </p>
<p>Прарастае з-пад сэрца колас.</p>
<p> </p>
<p>У маленстве бы ў першым</p>
<p>снезе...</p>
<p>            Басаногі дзіцячы след.</p>
<p>            Быццам скончыўся белы свет</p>
<p>            за ваколічным кустам бэзу.</p>
<p> </p>
<p>Быццам скончылася сонца,</p>
<p>разадранае крумкачамі.</p>
<p>Колькі людзі яму крычалі...</p>
<p>Колькі птушкі услед крычалі...</p>
<p> </p>
<p>Быццам скончыўся белы вырай</p>
<p>за ваколічным кустам бэзу...</p>
<p>Ці то воблачка ў небе счэзла?</p>
<p> </p>
<p>Д з я ў ч ы н а</p>
<p> </p>
<p>Банадысь мне прыгожы музыкай,</p>
<p>смык над скрыпкай, як над вышываннем,</p>
<p>нас уводзіць сцяжына вузенькая</p>
<p>да папарацевых палянаў.</p>
<p> </p>
<p>Поўня ў кронах</p>
<p>ці сава аднавокая</p>
<p>ацярушыла на нас гукі,</p>
<p>напалохана рэха войкнула,</p>
<p>затаіліся чуйна рукі.</p>
<p> </p>
<p>Вусны п'ючыя</p>
<p>            і вочы п'ючыя,</p>
<p>росы і агні купальскія...</p>
<p> </p>
<p>Гады ля сцяжын паўзучыя —</p>
<p>                        вядзьмарчыныя парасткі.</p>
<p> </p>
<p>Не грыміце, мае маністы,</p>
<p>як бурштын на сасне, замрыце,</p>
<p>як падранак у спелым жыце...</p>
<p>не грыміце, мае маністы.</p>
<p> </p>
<p>...А далей</p>
<p>зарасла сцяжына</p>
<p>ноччу цёмнаю</p>
<p>і ажынай...</p>
<p> </p>
<p>— Банады-ы-сь!</p>
<p> </p>
<p>Ж а н ч ы н а</p>
<p> </p>
<p>Ахрысцілі шлях пілігрымавым.</p>
<p>Наўзбоч сосны —</p>
<p>бы посахі змораныя.</p>
<p> </p>
<p>Брыду я</p>
<p>за тыфознымі зімамі,</p>
<p>за чмурымі гайворанамі.</p>
<p> </p>
<p>Цень нябелы ў снегападу.</p>
<p>Але чорны цень гайворана</p>
<p>быццам камень</p>
<p>у поле падае — пацеры недагавораныя.</p>
<p>Развярэджаныя метафары:</p>
<p>ногі збітыя бальшакамі,</p>
<p>глухнуць студні,</p>
<p>і стогнуць амфары</p>
<p>стомленымі быкамі,—</p>
<p>як зямля,</p>
<p>да сябе прыслухаюся.</p>
<p> </p>
<p>«Алаіза»,—</p>
<p>з мужчынскіх вуснаў —</p>
<p>гэта сэрца чужое стукаецца,</p>
<p>гэта гукі нялюбых гусляў.</p>
<p>Каля весніц паплачуць вочы.</p>
<p>Праўда: ранне мудрэй за вечар.</p>
<p>Напамінкам трывожнай ночы</p>
<p>непатушаныя свечкі.</p>
<p> </p>
<h4><a id="chapter45"></a>X</h4>
<p> </p>
<p>Я замёрзну ў калядных сцюжах,</p>
<p>на вялікдзень растане снег,</p>
<p>сплыве ў рэкі мой плач і смех,</p>
<p>як сплываюць купалля ружы.</p>
<p> </p>
<p>За асінавым сінім лесам</p>
<p>маці стане ў хаціне смутна.</p>
<p>Толькі будуць скрыпець завесы,</p>
<p>як марозы скрыпелі ў лютым.</p>
<p> </p>
<p>На ўсю хату адзін мужчына,</p>
<p>учарнелы, як беларус,</p>
<p>пахне вуснамі і вакцынай,</p>
<p>цудам выратаваны Ісус...</p>
<p> </p>
<p>Па абразе сляза, як памяць,</p>
<p>за сівыя дажджы глыбей.</p>
<p>Па мне крывічы свечкі паляць,</p>
<p>па мне смутак чужых людзей.</p>
<p> </p>
<p>I ўсё ж шчасце — нарадзіцца,</p>
<p>каб паганскай сваёй радзімы</p>
<p>прыдарожным крыжам маліцца,</p>
<p>яе людзям нелюдзімым.</p>
<p> </p>
<h4><a id="chapter46"></a>Эпілог</h4>
<p> </p>
<p>Сніць карстага сястру ў сасонніку.</p>
<p>I табе за доляй сненне:</p>
<p>ураслі ў твой край паломнікі</p>
<p>сэрцамі і каленямі.</p>
<p> </p>
<p>Ці то снег, ці попел: жменя —</p>
<p>сэрца сцёрта амулетам.</p>
<p>Ураслі мае калені</p>
<p>ў Цётчынае лета.</p>
<p> </p>
<p>Пеўні праглядзелі вочы:</p>
<p>выбежыш з пажару</p>
<p>і да роднай вёскі збочыш,</p>
<p>да нязбытнай мары.</p>
<p> </p>
<p>А па пожні сэрцу колка.</p>
<p>Адпачыць прысела.</p>
<p>На няскошаным пагорку</p>
<p>жыта ацалела.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: sys.knihi.com<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>