<div class="container">
<div class="book-utils">
<div id="qrcode"></div>
<a href="/Anatol_Sys/Jahamosc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Анатоль Сыс -->
<!-- HEADER_FIELD CreationYear: 1990-2005? -->
<!-- HEADER_FIELD FirstPublicationYear: 2009? -->
<!-- HEADER_FIELD SectionAuthor: Зборнікі -->
<!-- HEADER_FIELD Source: sys.knihi.com -->
<!-- HEADER_FIELD StyleGenre: іншыя,мастацкі/верш -->
<!-- HEADER_FIELD Title: Ягамосць -->
<!-- HEADER_FIELD Uploaded: 2011-08-30T12:00:00 -->
<h2><a href="http://knihi.com/Anatol_Sys/">Анатоль Сыс</a></h2>
<h2>Ягамосць</h2>
<div style="height: 3rem"></div>
<!-- TOC_BEGIN -->
<a href="#chapter1">Перад Богам</a><br/>
<a href="#chapter2">Самотны</a><br/>
<a href="#chapter3">Беларускія Ікары</a><br/>
<a href="#chapter4">Песня пра ўваскрашэнне вершніка</a><br/>
<a href="#chapter5">***Мой Дняпро тры тысячы гадоў…</a><br/>
<a href="#chapter6">Ластаўка</a><br/>
<a href="#chapter7">***...і разышлося неба над студняй…</a><br/>
<a href="#chapter8">Маналог Кастуся Каганца</a><br/>
<a href="#chapter9">У Сафіі крыж чырвоны</a><br/>
<a href="#chapter10">***Беларусь мая, мая магіла…</a><br/>
<a href="#chapter11">***У кніжцы маёй безыменнай…</a><br/>
<a href="#chapter12">Замова ад Курапат</a><br/>
<a href="#chapter13">***Я яшчэ не попел…</a><br/>
<a href="#chapter14">Рэабілітацыя</a><br/>
<a href="#chapter15">***Распаўзліся маланкі па лесе нябёсным…</a><br/>
<a href="#chapter16">*** Мы — чарада самотных птахаў…</a><br/>
<a href="#chapter17">Як той сабака</a><br/>
<a href="#chapter18">Беларусі</a><br/>
<a href="#chapter19">Наступніку Уладзіміра Караткевіча</a><br/>
<a href="#chapter20">***Лёс шляхі выбірае…</a><br/>
<a href="#chapter21">Дзікі мёд</a><br/>
<a href="#chapter22">З нізкі “Песні пра каханне”</a><br/>
  <a href="#chapter23">***А я помню, як мяне хрысцілі…</a><br/>
  <a href="#chapter24">***Загубіла мне паэзія жыццё…</a><br/>
  <a href="#chapter25">Цнатлівы князь</a><br/>
  <a href="#chapter26">***Тры мазалі ў мяне…</a><br/>
  <a href="#chapter27">***Закалышы дзіця маімі вершамі…</a><br/>
  <a href="#chapter28">Паэт</a><br/>
  <a href="#chapter29">Мая хата без сяброў — не хата</a><br/>
  <a href="#chapter30">Песня пра каханне</a><br/>
<a href="#chapter31">З нізкі “Песні пра сына”</a><br/>
  <a href="#chapter32">Калі люблю</a><br/>
  <a href="#chapter33">***Паэтам можаш ты не быць…</a><br/>
  <a href="#chapter34">***На твары шчацінне, як пожня жытнёвая…</a><br/>
  <a href="#chapter35">Ёсць дзіцятка</a><br/>
  <a href="#chapter36">***Памрэш сыты ці галодны…</a><br/>
  <a href="#chapter37">***Не існуе распусных кветак…</a><br/>
  <a href="#chapter38">Будзьма!</a><br/>
  <a href="#chapter39">***Надта хочацца ў вырай…</a><br/>
  <a href="#chapter40">Сэрца</a><br/>
  <a href="#chapter41">***Калі краты распілаваць…</a><br/>
  <a href="#chapter42">Пастухі</a><br/>
  <a href="#chapter43">***Калі краты распілаваць…</a><br/>
  <a href="#chapter44">Гліна</a><br/>
  <a href="#chapter45">Песня пра сына</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>Перад Богам</h3>
<p> </p>
<p>Я думаў,</p>
<p>вершы мае відушчыя,</p>
<p>аж пакуль не аслепнуў сам</p>
<p>ад маланкі, самім жа пушчанай,</p>
<p>я гарэў, як бязбожны храм,</p>
<p>сам сабе я ў ім здаўся богам,</p>
<p>адпускаў сам сабе грахі —</p>
<p>грызла ганак, вяла дарога</p>
<p>зноў на д'яблавыя кругі,</p>
<p>ад яго я вяртаўся ў поўсці</p>
<p>і калі цалаваў свой крыж,</p>
<p>ён адбіткам жахлівым помсціў,</p>
<p>бы люстэрка ці д'яблаў віж,</p>
<p>і тагды я складаў малітву,</p>
<p>можа, ў соты свой самасуд,</p>
<p>той малітвай, нібыта брытвай,</p>
<p>сашкрабаў у адчаі бруд,</p>
<p>і ў адчаі я рэзаў вочы,</p>
<p>і жахаўся крыві сваёй,</p>
<p>і жагнаўся — набожна, тройчы, —</p>
<p>і агідны жывёльны лой</p>
<p>з гострай брытвы маёй малітвы,</p>
<p>быццам гной, патыхаў маной.</p>
<p> </p>
<p>Я пакінуў свой храм смярдзючы,</p>
<p>азірнуўся на купалы,</p>
<p>а святыя ў маіх анучах</p>
<p>неслі кроў маю на сталы,</p>
<p>а я, голы, як здань, бяскроўны,</p>
<p>у чыесьці ступаў сляды,</p>
<p>перад Богам жывёле роўны,</p>
<p>нёс грахі свае на клады,</p>
<p>і глыбела за мной сцяжына,</p>
<p>і ступала ў мае сляды</p>
<p>маці грэшных усіх — Жанчына</p>
<p>з поўнай чарай жывой вады.</p>
<p> </p>
<p> </p>
<h3><a id="chapter2"></a>Самотны</h3>
<p> </p>
<p>Маё шчасце недзе заблукала...</p>
<p>Цяжка ўспомніць — ноч была ці дзень, —</p>
<p>як мяне самога адшукала,</p>
<p>падышла, ў чало пацалавала.</p>
<p>Бы жанчыну,</p>
<p>я абняў свой цень.</p>
<p>Цяжка ўспомніць — ноч была ці дзень, —</p>
<p>я адчуў самоты асалоду,</p>
<p>хоць за рэчкай — шчасце,</p>
<p>я — ля броду...</p>
<p>Не пайшоў. Спалохаўся за цень.</p>
<p>А самота ў вочы цалавала,</p>
<p>быццам парушынкі з воч вымала,</p>
<p>ды глядзець за рэчку не давала.</p>
<p> </p>
<p>Так спазнаў яшчэ адну жанчыну.</p>
<p> </p>
<p>Цяжка ўспомніць — дзень быў</p>
<p>                                альбо ноч, —</p>
<p>цяжка,</p>
<p>бо пазбавіўся я воч.</p>
<p>А сябры, прыгожыя каханкі,</p>
<p>позіркі — пякучыя маланкі,</p>
<p>хто з віном, хто з вершамі,</p>
<p>ішлі,</p>
<p>ды мяне ранейшым не знайшлі...</p>
<p> </p>
<p>Я хаваў ад іх сляпыя вочы,</p>
<p>налівалі, і я піў віно,</p>
<p>сам жа, як злачынца,</p>
<p>ўсё адно</p>
<p>я чакаў сваёй самотнай ночы.</p>
<p>Я змярцвеў,</p>
<p>хоць чуў вакол прамовы</p>
<p>пра каханне, адраджэнне, мову,</p>
<p>тосты за Радзіму...</p>
<p>Ўсё адно</p>
<p>за самоту піў сваё віно.</p>
<p> </p>
<p>Так спазнаў яшчэ адну Радзіму.</p>
<p> </p>
<p>Цяжка ўспомніць — ноч была ці дзень, —</p>
<p>бо здушыла горла, як камень,</p>
<p>мне віно,</p>
<p>і верш мой занямеў.</p>
<p>Прыгажуні падстаўлялі вусны,</p>
<p>я ж у лоб нябожчыц цалаваў,</p>
<p>мне яны шапталі: «Парню грустно?..»</p>
<p>«Хлопцу сумна...» — я перакладаў.</p>
<p>А сябры, нібыта на пахмелле,</p>
<p>пакідалі вершыкі свае,</p>
<p>і, напэўна, кожны думаў:</p>
<p>зелле</p>
<p>ад мае самоты мне дае.</p>
<p>I тагды</p>
<p>я ўзняў сляпыя вочы,</p>
<p>каб яны жахнуліся бяльма,</p>
<p>беглі ад яго</p>
<p>            у свет,</p>
<p>                    упрочкі,</p>
<p>бо ў вярыгах ісціны няма.</p>
<p>I тагды</p>
<p>адбіткі сваіх бельмаў</p>
<p>я убачыў і на іх вачох.</p>
<p>«Парням грустно?..»</p>
<p>«Хлопцам сумна вельмі...» —</p>
<p>я хацеў сказаць, але не змог,</p>
<p>бо чакала за спіной самота</p>
<p>і гарлянку раздзіраў камень,</p>
<p>бы жанчыну,</p>
<p>я абняў свой цень,</p>
<p>і прыпаў да зваблівага роту,</p>
<p>і здушыў сваёй крывёй самоту...</p>
<p> </p>
<p>Знікла ноч.</p>
<p>Ізноў вярнуўся дзень!</p>
<p> </p>
<p> </p>
<h3><a id="chapter3"></a>Беларускія Ікары</h3>
<p> </p>
<p>Срэбны прах, балючы прах на скрылцах,</p>
<p>з ранай у патыліцы зямля,</p>
<p>да людзей баіцца апусціцца,</p>
<p>да людзей баіцца апусціцца,</p>
<p>да людзей баіцца апусціцца</p>
<p>курапацкіх ластавак сям'я.</p>
<p> </p>
<p>Прывіды пакут зямных — Ікары,</p>
<p>прытуліўшы да грудзей начніц,</p>
<p>зазіраюць ластаўкам у твары,</p>
<p>зазіраюць ластаўкам у твары,</p>
<p>зазіраюць ластаўкам у твары</p>
<p>цемраю прастрэленых вачніц.</p>
<p> </p>
<p>Быццам дзве жабрачыя далоні —</p>
<p>неба і зямля, жыццё і скон,</p>
<p>а над Светам белы чэрап поўні,</p>
<p>а над Светам белы чэрап поўні,</p>
<p>а над Светам белы чэрап поўні</p>
<p>куляй звоніць — ноч гучыць, як звон:</p>
<p> </p>
<p>«Ёсць Ікары, ёсць і ў вас сталіца,</p>
<p> там Тыран накрыў для вас сталы!..»</p>
<p>А з нябёсаў голас: «Лепш разбіцца...»</p>
<p>А з нябёсаў голас: «Лепш разбіцца...»</p>
<p>А з нябёсаў голас: «Лепш разбіцца</p>
<p>аб бетон Урадавай скалы!»</p>
<p> </p>
<p>Срэбны прах, Купалаў прах на скронях,</p>
<p>б'юць падковы ў чэрап, як у звон,</p>
<p>топчуць цела чалавека-коні,</p>
<p>топчуць цела чалавека-коні,</p>
<p>топчуць цела чалавека-коні,</p>
<p>з куляй у патыліцы — Зянон...</p>
<p> </p>
<p> </p>
<h3><a id="chapter4"></a>Песня пра ўваскрашэнне вершніка</h3>
<p> </p>
<p>Дайце яму ўрэшце адпачыць</p>
<p>у цяні харугваў ды штандараў,</p>
<p>дайце, дайце сон яму дажыць,</p>
<p>сон — нібы палон у янычараў.</p>
<p> </p>
<p>Ён не спаў тры ночы і тры дні</p>
<p>і цяпер, як зоркі, лічыць кроплі:</p>
<p>у пагоні страчанай крыві,</p>
<p>у палоне — вартавога крокі.</p>
<p> </p>
<p>Дайце яму ўрэшце адпачыць,</p>
<p>кат яго даўно адпачывае,</p>
<p>дайце, дайце сон яму дажыць,</p>
<p>сон — як рана у грудзёх жывая.</p>
<p> </p>
<p>Ён не спаў тры ночы і тры дні,</p>
<p>пад харугвамі яго прыспалі</p>
<p>кулі-кулі, быццам авадні,</p>
<p>знічкі-знічкі ў Марсавым метале.</p>
<p> </p>
<p>Ды не Марс — Ён шаломам свяціў.</p>
<p>Меч як знак бяссмерця на далоні.</p>
<p>Ён не спаў тры смерці, тры жыцці...</p>
<p> </p>
<p>...І ўваскрэснуў вершнікам Пагоні!</p>
<p> </p>
<p> </p>
<h3><a id="chapter5"></a>***Мой Дняпро тры тысячы гадоў…</h3>
<p> </p>
<p>Мой Дняпро тры тысячы гадоў</p>
<p>косці круціць у вірох барвовых,</p>
<p>аж дасюль бруіцца з ранаў кроў</p>
<p>на ягоных смучаных рамёнах,</p>
<p> </p>
<p>мрояцца адвечнымі віры</p>
<p>людзям з берагоў і птушкам з неба,</p>
<p>быццам вавілонскія муры</p>
<p>ў плашчаніцах воблачнага зрэб'я.</p>
<p> </p>
<p>Нават ноч баіцца зазіраць</p>
<p>у віры —</p>
<p>            здаецца, пад карчамі</p>
<p>            крывічы прыкутыя ляжаць</p>
<p>            да гармат расейскіх ланцугамі,</p>
<p> </p>
<p>а на барву змрочнае ракі</p>
<p>узыходзяць чарапы, як поўні,</p>
<p>і на іх, нібы на маякі,</p>
<p>праз вякі</p>
<p>            брыдуць з палону коні.</p>
<p> </p>
<p>Рэха капытоў майго каня</p>
<p>працінае вір адчаем лютым,</p>
<p>толькі не сустрэну яго я,</p>
<p>ланцугамі да гармат прыкуты.</p>
<p> </p>
<p> </p>
<h3><a id="chapter6"></a>Ластаўка</h3>
<p> </p>
<p>Ластаўка,</p>
<p>так даўно ты не лётала,</p>
<p>павуціну крылом не ткала,</p>
<p>правым ля Неглюбкі, левым ля Моталя,</p>
<p>з любым, ластаўка, не балявала</p>
<p> </p>
<p>так даўно, так даўно, так даўно,</p>
<p>што аж неба з-за слёз не відно.</p>
<p> </p>
<p>Ластаўка,</p>
<p>ты ніколі не бачыла,</p>
<p>дык пабачыш, якая смерць...</p>
<p>Снег з Расейшчыны, дождж з Паляччыны —</p>
<p>будзе целу й душы балець,</p>
<p> </p>
<p>ластаўка.</p>
<p> </p>
<p> </p>
<h3><a id="chapter7"></a>***...і разышлося неба над студняй…</h3>
<p> </p>
<p>...і разышлося неба над студняй</p>
<p>і паглядзеўся ў яе тата</p>
<p>і застаўся ягоны адбітак</p>
<p> </p>
<p>на асверы кажан не ўтрымаўся</p>
<p>ці кінуўся ў цёмную студню —</p>
<p>самотны кажан</p>
<p>ссівелы кажан</p>
<p>ускормлены татам з рукі</p>
<p> </p>
<p>войкнула маці бы яйка ўпусціла</p>
<p>войкнула неба бы зорку ўпусціла</p>
<p>войкнуў тата — сыночка ўпусціў</p>
<p>ды аднойчы зноў асвер зарыпеў</p>
<p>і ў поўні бы з яйка зорка вылузалася</p>
<p> </p>
<p>Толік паглядзі — маці шэпча —</p>
<p>што за птушка на асверы гушкаецца...</p>
<p> </p>
<h3><a id="chapter8"></a>Маналог Кастуся Каганца</h3>
<p> </p>
<p>Нам мова далася крывёю</p>
<p>ды выпаленымі вачыма,</p>
<p>хавалі яе, як зброю,</p>
<p>насілі, як горб за плячыма.</p>
<p>Сяклі яго гострай шашкай,</p>
<p>да костак нагайкай білі</p>
<p>і царскай і зверху, ласкай,</p>
<p>ды мы яго ўсё ж любілі,</p>
<p>хоць рос ён ад сініх шнараў,</p>
<p>ад позіркаў воч варожых,</p>
<p>ды мы яго, быццам рану,</p>
<p>хавалі — свой скарб заможны.</p>
<p>I скрозь па шляхох-гасцінцах</p>
<p>вялі гарбуноў закутых</p>
<p>у іншую веру ксціцца,</p>
<p>пад Богам чужым і лютым,</p>
<p>а Бог наш — не ідал з воску,</p>
<p>без племені, без радзімы,</p>
<p>а горб наш — прырос да костак,—</p>
<p>ЁН</p>
<p>БОГ НАШ</p>
<p>I БОГ АДЗІНЫ.</p>
<p> </p>
<p> </p>
<h3><a id="chapter9"></a>У Сафіі крыж чырвоны</h3>
<p> </p>
<p>Ён не змог, таму й не схлусіў</p>
<p>пра наш век вар'яцкі,</p>
<p>і брыдуць па Беларусі</p>
<p>цэрквы, як жабрачкі,</p>
<p>а наперадзе Сафія —</p>
<p>у грудзёх-варганах</p>
<p>сэрца Маці Боскай гіне</p>
<p>у крывавых ранах,</p>
<p>а нам музыкай здаецца</p>
<p>плач яе хаўтурны,</p>
<p>а ў варганах стогне сэрца,</p>
<p>трубы, быццам струны.</p>
<p> </p>
<p>Так брыдуць па Беларусі</p>
<p>за Сафіяй сёстры,</p>
<p>ды лятуць з бязвер'я гусі</p>
<p>на крыж</p>
<p>яе гостры.</p>
<p> </p>
<p> </p>
<h3><a id="chapter10"></a>***Беларусь мая, мая магіла…</h3>
<p> </p>
<p>Беларусь мая, мая магіла...</p>
<p> </p>
<p>I калі вясёлкай над труной</p>
<p>вып'е кроў да кроплі з маіх жылаў,</p>
<p>Беларусь, накрый мяне зямлёй.</p>
<p>Не, счакай, яшчэ аддам я вочы</p>
<p>сваёй здані,</p>
<p>каб мая душа</p>
<p>не зблудзіла на чужыну ўночы,</p>
<p>каб між намі не лягла мяжа.</p>
<p> </p>
<p>Беларусь мая, мая магіла,</p>
<p>з бел-чырвона-белага радна</p>
<p>ці кашулю мне на смерць пашыла?</p>
<p>Беларусь мая, мая магіла,</p>
<p>ты ж адна ў мяне, як ёсць адна.</p>
<p> </p>
<p> </p>
<h3><a id="chapter11"></a>***У кніжцы маёй безыменнай…</h3>
<p> </p>
<p>У кніжцы маёй безыменнай,</p>
<p>над вершам маім безназоўным,</p>
<p>на белай як снег паперы</p>
<p>сузор'е ўзышло з трох зорак —</p>
<p>трынаццатым знакам сэрца.</p>
<p> </p>
<p>Ды я з той пары самотны,</p>
<p>начамі сачу за небам —</p>
<p>у пыле нямых сузор'яў</p>
<p>там з лукам Стралец блукае.</p>
<p> </p>
<h3><a id="chapter12"></a>Замова ад Курапат</h3>
<p> </p>
<p>дзедавы жорны чорны —</p>
<p>матчын парог-абярог</p>
<p>вырасці з маіх ног</p>
<p>стаміўся я ад дарог</p>
<p>Пан Бог іх прайсці не змог</p>
<p>хоць кажуць душу ўбярог</p>
<p>ды крыжам ля Менску злёг</p>
<p> </p>
<p> </p>
<h3><a id="chapter13"></a>***Я яшчэ не попел…</h3>
<p> </p>
<p>я</p>
<p>яшчэ</p>
<p>не попел</p>
<p>і не прысак</p>
<p>пакахай мяне</p>
<p>такім як ёсць —</p>
<p>ў боскіх іскрах</p>
<p>і ў шампанскіх пырсках</p>
<p>Ягамосць!</p>
<p> </p>
<p> </p>
<h3><a id="chapter14"></a>Рэабілітацыя</h3>
<p> </p>
<p>чорныя</p>
<p>чорныя</p>
<p>як з каміноў</p>
<p>сумныя сумныя</p>
<p>як з таго свету</p>
<p>сорак гадоў — без'языкіх званоў  —</p>
<p>стогнам вярнулі натхненне паэту</p>
<p> </p>
<p> </p>
<p> </p>
<h3><a id="chapter15"></a>***Распаўзліся маланкі па лесе нябёсным…</h3>
<p> </p>
<p>Распаўзліся маланкі па лесе нябёсным</p>
<p>быццам ніткі чырвоныя з матчыных кроснаў</p>
<p>а зямныя вужы паўзлязалі на дрэвы высока</p>
<p>сёння свята прылёту апошняга іхняга Цмока</p>
<p>і заціхлі вятрыскі ў вузлы завязаліся —</p>
<p>Цмок загінуў. Вужы з вершалінаў на дол пакідаліся.</p>
<p> </p>
<p> </p>
<p> </p>
<h3><a id="chapter16"></a>*** Мы — чарада самотных птахаў…</h3>
<p> </p>
<p>Мы—чарада самотных птахаў,</p>
<p>над намі зорныя крыжы,</p>
<p>за намі вісельні ды плахі</p>
<p>ды ўслед шпурнутыя глыжы,</p>
<p>за намі веды валунамі</p>
<p>грымяць этапамі бацькоў,</p>
<p>няма жывой душы за намі,</p>
<p>нат з плах залевы змылі кроў.</p>
<p> </p>
<p>Чырвоны Зніч над Белай Вежай.</p>
<p> </p>
<p>Гудзе ў здагадках стольны Менск,</p>
<p>а мы ў нябёсах крэслім межы —</p>
<p>вяртаем Вільню, Пскоў, Смаленск...</p>
<p>Мы — чарада самотных птахаў</p>
<p>у атачэнні груганоў,</p>
<p>Дняпро нясе ад Маці-Плахі</p>
<p>ў чужое мора нашу кроў.</p>
<p> </p>
<p> </p>
<h3><a id="chapter17"></a>Як той сабака</h3>
<p> </p>
<p>Як той сабака,</p>
<p>я шукаю схову —</p>
<p>сканаць у ім,</p>
<p>каб шкельцы гострых слёз</p>
<p>спаўзлі з вачніц,</p>
<p>нібы з асвіных гнёзд,</p>
<p>на вусны</p>
<p>і з крывёй збудзілі мову.</p>
<p> </p>
<p>Няхай, хоць перад смерцю,</p>
<p>я пачую —</p>
<p>што</p>
<p>кроў мая раскажа пра мяне?..</p>
<p> </p>
<p>Ды гэтай ноччу смерць хай абміне,</p>
<p>і, бы ў труне, я ў схове заначую,</p>
<p>як той сабака...</p>
<p> </p>
<p>Я пагібель чую.</p>
<p> </p>
<p> </p>
<h3><a id="chapter18"></a>Беларусі</h3>
<p> </p>
<p>Хто з пяром, хто з паходняй, хто з посахам</p>
<p>свет знайшоў,</p>
<p>а я — з гострым нажом,</p>
<p>о сівая мая, о боская,</p>
<p>згвалтаваная, мая босая,</p>
<p>мая голая пад дажджом.</p>
<p> </p>
<p>А ты думала, а ты й думай так,</p>
<p>што твой родны сын не зладзей,</p>
<p>таму й носіць нож, бо рабіць мастак</p>
<p>скрыпкі знатныя для людзей.</p>
<p> </p>
<p>О сівая мая, о боская,</p>
<p>хаця сэрца сніць гостры нож,</p>
<p>ад цябе адной не адрокся я —</p>
<p>у нагох тваіх — медны грош,</p>
<p> </p>
<p>але прыйдзе ноч дужа зорная,</p>
<p>тваёй спраўджанай слязой,</p>
<p>а мая душа будзе чорная,</p>
<p>небяспечная, як лязо.</p>
<p> </p>
<p>Яе ўгледзіш ты,</p>
<p>я цябе прашу,</p>
<p>я па-воўчаму буду выць:</p>
<p>не ідзі ўначы па маю душу,</p>
<p>бо тагды і мне больш не жыць.</p>
<p> </p>
<p> </p>
<h3><a id="chapter19"></a>Наступніку Уладзіміра Караткевіча</h3>
<p> </p>
<p>Яго вершы крывіцкія руны</p>
<p>прадказалі, і, быццам вякі,</p>
<p>з паўнаводнай прадоннай ракі</p>
<p>выплываюць паэты ў трунах,</p>
<p>а ў галовах скрозь чорныя дошкі,</p>
<p>церні німбамі зараслі —</p>
<p>значыць, Бог не пайшоў упрочкі</p>
<p>з Белай</p>
<p>            крэўнай</p>
<p>                        яго Русі.</p>
<p> </p>
<p>Бог жыве!</p>
<p>Адраджэння прагнуць,</p>
<p>хто пакінуў заўчасна свет,</p>
<p>ад пакутаў нябёсы смягнуць —</p>
<p>гэта знак, што ідзе Паэт.</p>
<p> </p>
<p>I свіцяцца скрозь цемру руны,</p>
<p>Ён ідзе,</p>
<p>пакуль вы спіцё,</p>
<p>і на спадчынных гуслях струны</p>
<p>чуюць сэрца Яго біццё.</p>
<p> </p>
<p> </p>
<h3><a id="chapter20"></a>***Лёс шляхі выбірае…</h3>
<p> </p>
<p>Лёс шляхі выбірае,</p>
<p>беражэ ці карае</p>
<p>і на ростанях вабіць,</p>
<p>асабліва жанчын,</p>
<p>якой хочацца пекла?</p>
<p>Кожнай хочацца раю,</p>
<p>і жанчыны, як пчолы,</p>
<p>ляцяць на язмін,</p>
<p>а язмін адцвітае,</p>
<p>і чарнеюць галіны,</p>
<p>і цяжарныя мараць</p>
<p>аб плоці жывой,</p>
<p>не да плода — да камня</p>
<p>прырасла пупавіна,</p>
<p>дух хаваецца ў целе,</p>
<p>як вечны ізгой.</p>
<p> </p>
<p> </p>
<h3><a id="chapter21"></a>Дзікі мёд</h3>
<p> </p>
<p>У вайну ў партызанскі год</p>
<p>пад крысом шыняля армейскага</p>
<p>бацька з лесу прынёс дзікі мёд,</p>
<p>ледзь уцёк ад мядзведзя расейскага.</p>
<p> </p>
<p>З таго часу, як лесам іду,</p>
<p>дык пільнуюся вока зладзейскага,</p>
<p>скурай чую бяду, як ваду,</p>
<p>за спіною — мядзведзя расейскага.</p>
<p> </p>
<p>Дасюль пахне яму дзікі мёд.</p>
<p>Годзь арэшнікі нашыя лушчыць!</p>
<p>Адкапаю пайду кулямёт,</p>
<p>каб хадзіць смела ў бацькавай пушчы.</p>
<p> </p>
<p> </p>
<h3><a id="chapter22"></a>З нізкі “Песні пра каханне”</h3>
<p> </p>
<h4><a id="chapter23"></a>***А я помню, як мяне хрысцілі…</h4>
<p> </p>
<p>А я помню, як мяне хрысцілі,</p>
<p>як па снезе санкі галасілі,</p>
<p>як папа у госці запрасілі,</p>
<p>пілі-елі, потым елі-пілі,</p>
<p>пра мяне прыгожа гаманілі,</p>
<p>хроснага і хросную спаілі,</p>
<p>адхадную бацюшку налілі,</p>
<p>пад дубовай лавай крыж згубілі,</p>
<p>ні мяне, ні крыжа не знайшлі</p>
<p>і шукаць у белы свет пайшлі.</p>
<p>Бацюшка ў царкве,</p>
<p>а маці ў полі,</p>
<p>тата на Дняпры голас сарваў,</p>
<p>а я ў роднай хаце ціха долі</p>
<p>з крыжам, быццам з цацкаю, гуляў.</p>
<p> </p>
<h4><a id="chapter24"></a>***Загубіла мне паэзія жыццё…</h4>
<p> </p>
<p>Загубіла мне паэзія жыццё —</p>
<p>палюбіла!</p>
<p>За распусту ды за хмель</p>
<p>моцна біла.</p>
<p>Калі б іншага жана</p>
<p>катавала,</p>
<p>дык, зладзейка, сваю б смерць</p>
<p>прычакала.</p>
<p>Я ж яе, маю жану дарагую,</p>
<p>так люблю,</p>
<p>што па жыцці</p>
<p>ўсё дарую.</p>
<p>Бо не толькі батагом...</p>
<p>мая Міла,</p>
<p>а й за вернасць —</p>
<p>мне чалом яна біла.</p>
<p>Толькі што гэта кажу</p>
<p>ўсё ў мінулым?</p>
<p>Як жыццё, люблю цябе,</p>
<p>як загулы,</p>
<p>што аж брыдка ад любові</p>
<p>гэтай,</p>
<p>і табою, і віном</p>
<p>сагрэтай.</p>
<p> </p>
<p> </p>
<h4><a id="chapter25"></a>Цнатлівы князь</h4>
<p> </p>
<p>Цнатлівы князь Беларушчыны</p>
<p>па боскай міласці з нябёс —</p>
<p>князь! — з раю ў пекла быў адпушчаны,</p>
<p>які там князь? — жабрак апушчаны,</p>
<p>з'явіўся з раю...</p>
<p>Вянок прынёс —</p>
<p>з валошак сініх —</p>
<p>на магілу</p>
<p>самазабойцы,</p>
<p>гэта ж грэх —</p>
<p>збіраць па крошках жыцця сілу</p>
<p>і... раскалоць, нібы гарэх.</p>
<p> </p>
<p>I Ён быў князь, яго хавалі</p>
<p>галодным. Хоць бы хто паклаў</p>
<p>скарынку хлеба. Не паклалі</p>
<p>у дамавіну. Закапалі,</p>
<p>а ты вянок яму паклаў.</p>
<p> </p>
<p>Нібы ў ладдзе, — у дамавіне</p>
<p>твой любы Палуян паплыў,</p>
<p>па моры-акіяне сінім</p>
<p>павандраваў — такім і быў.</p>
<p> </p>
<p>Туга на сэрцы. Будзе восень.</p>
<p>Валошкі ў жыце ўсё зырчэй.</p>
<p>Зярняты падаюць з калосся,</p>
<p>а слёзы крапаюць з вачэй.</p>
<p> </p>
<p>Заплакаў князь, жабрак заплакаў.</p>
<p>Не плач. Бяздзетны і Хрыстос.</p>
<p>Паэзія — сам выбраў — плаха,</p>
<p>а ката з мечам выбраў лёс.</p>
<p> </p>
<p>Спяшай! Пакуль твой кат на пласе</p>
<p>пляце удаўку з васількоў.</p>
<p>Паэзія цябе не адраклася.</p>
<p>Ёсць час!</p>
<p>        Гарлянкай з ёю хлыне твая кроў,</p>
<p>Цнатлівы Князь Прыўкраснай Беларусі.</p>
<p>……………………………………</p>
<p>Ужо вятры лагодней сталі дзьмуць.</p>
<p>Вясна на носе. З цёплай Ялты гусі</p>
<p>твой светлы дух на крыллях прынясуць.</p>
<p> </p>
<p> </p>
<h4><a id="chapter26"></a>***Тры мазалі ў мяне…</h4>
<p> </p>
<div class="EPIGRAPH">
<p>Ахвярую Анатолю Вярцінскаму</p>
</div>
<div class="CLEAR"></div>
<p> </p>
<p>Тры мазалі ў мяне. Бог тройцу любіць:</p>
<p>на языку, на сэрцы, на руцэ.</p>
<p>Было: тапіўся ў моры і ў рацэ,</p>
<p>але, відаць, язык мяне загубіць.</p>
<p> </p>
<p>Віры ў рацэ, а ў моры топяць хвалі —</p>
<p>салёная ці прэсная вада...</p>
<p>Віры і хвалі смелых пакахалі.</p>
<p>Навошта ім паэтава нуда...</p>
<p> </p>
<p>Язык — мой вораг. Мову любіць моцна,</p>
<p>аб гальку гукаў, слоў</p>
<p>нацёр мазоль.</p>
<p>«Ціпун табе...» —</p>
<p>                    матуліна прароцтва —</p>
<p>за песні пра бяду, жуду, пра боль.</p>
<p> </p>
<p>Як паміж морам і ракой на шчасце,</p>
<p>паміж двух Анатоляў, мама, сядзь.</p>
<p>Вялікі дзякуй,</p>
<p>                што вучыла нас не ўкрасці,</p>
<p>па радасці чужой не сумаваць.</p>
<p> </p>
<p>Што да бяды, жуды, нуды,</p>
<p>                              дык — гэта ў вершах.</p>
<p>Хаця... ў паэзіі у кожнага свой слуп.</p>
<p>Я ўсім кажу, што я паэт найпершы,</p>
<p>калі ж папраўдзе: першы жыццялюб!</p>
<p> </p>
<p> </p>
<h4><a id="chapter27"></a>***Закалышы дзіця маімі вершамі…</h4>
<p> </p>
<p>Закалышы дзіця маімі вершамі,</p>
<p>самымі апошнімі і самымі першымі,</p>
<p>але самымі добрымі і самымі лепшымі,</p>
<p>закалышы дзіця маімі вершамі.</p>
<p> </p>
<p> </p>
<h4><a id="chapter28"></a>Паэт</h4>
<p> </p>
<p>Паэт — боская птушка,</p>
<p>яго нельга чапаць,</p>
<p>трэба Хрыста чакаць,</p>
<p>трэба Хрысту ногі цалаваць,</p>
<p>вачыма неба араць,</p>
<p>з любай, як з маці, спаць,</p>
<p>калі слёзы ёсць —</p>
<p>                жабраку даць, —</p>
<p>вось якая паэт боская птушка,</p>
<p>як пад галавой нябожчыка падушка,</p>
<p>вось якая паэт птушка боская,</p>
<p>як свечка, як з воску я.</p>
<p>Я? я, я, я! —</p>
<p>боская птушка,</p>
<p>мяне нельга чапаць,</p>
<p>мне трэба Хрыста чакаць,</p>
<p>Хрысту ногі цалаваць,</p>
<p>вачыма неба араць,</p>
<p>з маці, як з любай, спаць,</p>
<p>калі слёзы ёсць — жабраку даць,</p>
<p>вось якая паэт боская птушка,</p>
<p>як пад галавой нябожчыка падушка,</p>
<p>вось якая паэт птушка боская,</p>
<p>як свечка, як з воску я.</p>
<p>Я? я, я, я!</p>
<p> </p>
<p> </p>
<h4><a id="chapter29"></a>Мая хата без сяброў — не хата</h4>
<p> </p>
<p>Мая хата без сяброў — не хата,</p>
<p>хоць ты вый ці з вуснаў пусці кроў,</p>
<p>мо паэзія ў самоце вінавата,</p>
<p>што мяне раўнуе да сяброў?</p>
<p> </p>
<p>А хоць з птушкай памаўчаць</p>
<p>                                        бяссоннай,</p>
<p>ды хоць старац да мяне б забрыў,</p>
<p>не хапае вашых галасоў мне,</p>
<p>вашых рук і вашых воч, сябры.</p>
<p> </p>
<p>Мая хата — гэта ваша хата,</p>
<p>асвяцілі мы яе слязьмі,</p>
<p>бо паэзія у гэтым вінавата,</p>
<p>так што ні пры чым зялёны змій.</p>
<p> </p>
<p>Вось віно, няхай стаіць, хоць скісне,</p>
<p>дакрануся да яго тагды,</p>
<p>калі рак на Лысай гары свісне,</p>
<p>няхай кісне, мне такой бяды.</p>
<p> </p>
<p>Дзе ж вы, мае родныя паэты?</p>
<p>Дзе ж вы, мае гора-чытачы?</p>
<p>Хоць ты свае бедныя санеты</p>
<p>нямым зоркам у вакно крычы.</p>
<p> </p>
<p> </p>
<h4><a id="chapter30"></a>Песня пра каханне</h4>
<p> </p>
<p>Не баюся я смерці,</p>
<p>бо хачу вельмі жыць,</p>
<p>няма сілы памерці,</p>
<p>няма моцы зграшыць.</p>
<p> </p>
<p>Ёсць любоў — маё цела,</p>
<p>ёсць каханне — душа,</p>
<p>яна ў рай паляцела,</p>
<p>я яе не змушаў.</p>
<p> </p>
<p>Мілы Божа, каханы,</p>
<p>як пражыць без пакут?</p>
<p>Не хачу смерці мамы,</p>
<p>з кім тагды буду тут?</p>
<p> </p>
<p>З тваім, Божа, каханнем?</p>
<p>Без жанчыны? З табой?</p>
<p>З беларускім паданнем?</p>
<p>З хлебам? З соллю? З вадой?</p>
<p> </p>
<p>Бачыш сам: пусты ложак.</p>
<p>Надакучыла мне</p>
<p>спаць з Табой, любы Божа.</p>
<p>У мане, у віне.</p>
<p> </p>
<p>Цалаваць Твае раны,</p>
<p>цалаваць Тваю плоць,</p>
<p>быць паэтам абраным,</p>
<p>жвір у вершах малоць.</p>
<p> </p>
<p>Быць мужчынам абраным,</p>
<p>скажы, суджана мне?</p>
<p>Ці на ложку каляным</p>
<p>жыццё марна міне?</p>
<p> </p>
<p>Даруй, любы мой Божа,</p>
<p>што вярэджу душу,</p>
<p>што абраў бездарожжа,</p>
<p>як грашу, так пішу.</p>
<p> </p>
<p>А папраўдзе: як дзеці,</p>
<p>мае вершы растуць,</p>
<p>няма сілы памерці,</p>
<p>бо яны не даюць,</p>
<p> </p>
<p>таму нам не каляны</p>
<p>ложак шлюбны — як пух!</p>
<p>Мой Мужчына каханы,</p>
<p>Айцец, Сын, Святы Дух!</p>
<p> </p>
<h3><a id="chapter31"></a>З нізкі “Песні пра сына”</h3>
<p> </p>
<h4><a id="chapter32"></a>Калі люблю</h4>
<p> </p>
<p>Калі люблю — я веру і мане,</p>
<p>сказаць па праўдзе:я займаўся сам падманам.</p>
<p>Маё каханне ўжо не радуе мяне,</p>
<p>нарэшце я хачу таксама быць каханым,</p>
<p> </p>
<p>бо засталося дзевяць вершаў мне пражыць</p>
<p>у анталогіі тутэйшых любадзеяў,</p>
<p>каб ведаў: калі сэрца затрымціць,</p>
<p>хто побач, для чаго і дзе я,</p>
<p> </p>
<p>няўжо таксама ў небе ёсць жыццё,</p>
<p>каханне ёсць, світанкі і прадвесні?</p>
<p>Мо не дажыў да ісціны? Асцём —</p>
<p>жыццё на небе ў горле маёй песні.</p>
<p> </p>
<p>Калі люблю — я веру і мане:</p>
<p>ёсць на нябёсах песні і прадвесні!</p>
<p>Няхай анёл крылом мяне кране,</p>
<p>калі выносіць будуць з гэтых весніц.</p>
<p> </p>
<p>А хто не верыць, ведайце: Багрым</p>
<p>пачаў з кажана, скончыў жаўрукамі.</p>
<p>Мы нават і ў нябёсах не згарым,</p>
<p>Птушыны Шлях намацаем нагамі!</p>
<p> </p>
<p> </p>
<h4><a id="chapter33"></a>***Паэтам можаш ты не быць…</h4>
<p> </p>
<p>Паэтам можаш ты не быць,</p>
<p>а беларусам абавязаны,</p>
<p>расейцаў можаш не любіць,</p>
<p>а можаш быць у іх за блазана.</p>
<p> </p>
<p>Калі ж паэтам хочаш быць,</p>
<p>у скронь пацалаваным</p>
<p>                            духам,</p>
<p>дык, Божа, збаў цябе</p>
<p>                           забыць,</p>
<p>чыя ў вачах Купалы скруха.</p>
<p> </p>
<p> </p>
<h4><a id="chapter34"></a>***На твары шчацінне, як пожня жытнёвая…</h4>
<p> </p>
<p>На твары шчацінне, як пожня жытнёвая,</p>
<p>вочы — праталіны мутнай вады...</p>
<p>— Мілы сынок мой, пачні жыццё новае,</p>
<p>грэх блазнаваць у Хрыстовы гады.</p>
<p> </p>
<p>— Мама, я рады б —як пчолы на ліпень,</p>
<p>музы лятуць на хмяльнога мяне.</p>
<p>Жыць без паэзіі? Гэта ж пагібель!</p>
<p>Жыць без віна? Гэта ж смерць удвайне.</p>
<p> </p>
<p>Хто ж вінаваты, што аж з нараджэння</p>
<p>з мёдам смакчу я з цябе малако?</p>
<p>Ведаю, сохне паціху карэнне,</p>
<p>хоць і жывеш пад Вялікай Ракой.</p>
<p> </p>
<p>Ну і няхай музам колкая пожня,</p>
<p>горкія вусны мае, дык няхай.</p>
<p>Мама, такога народзіць не кожная,</p>
<p>мама,</p>
<p>            не перажывай!</p>
<p> </p>
<p> </p>
<h4><a id="chapter35"></a>Ёсць дзіцятка</h4>
<p> </p>
<div class="EPIGRAPH">
<p>Ахвярую Ганне Канапельцы</p>
</div>
<div class="CLEAR"></div>
<p> </p>
<p>Ёсць дзіцятка, прыйдзе ў хату, скажа:</p>
<p>                                                    Толік...</p>
<p>і так гляне — на сон можна не чытаць</p>
<p>Беларускі Праваслаўны Малітоўнік —</p>
<p>у нябесным царстве так не спяць!</p>
<p> </p>
<p>Слава Табе, слава Табе, Божа!</p>
<p>За Твой райскі сон дзень пражыву</p>
<p>плённа, мірна, весела, прыгожа —</p>
<p>што пасею, тое і пажну!</p>
<p> </p>
<p>Ёсць каханка, прыйдзе ў хату, скажа:</p>
<p>                                                    Толік,</p>
<p>мо табе не трэба? Падары</p>
<p>Беларускі Праваслаўны Малітоўнік,</p>
<p>бессань мяне мучыць на зары.</p>
<p> </p>
<p>Падару сяброўцы Малітоўнік,</p>
<p>яна пойдзе, ночка стане зноў</p>
<p>колкаю і мулкай, як цярноўнік,</p>
<p>боскаю малітвай за любоў.</p>
<p> </p>
<p>Слава Табе, слава Табе, Божа!</p>
<p>За бяссонне райскае Тваё</p>
<p>пражыву і гэты дзень прыгожа,</p>
<p>як ніхто і ў ніякіх краёх.</p>
<p> </p>
<p> </p>
<h4><a id="chapter36"></a>***Памрэш сыты ці галодны…</h4>
<p> </p>
<p>Памрэш сыты ці галодны,</p>
<p>а якая розніца.</p>
<p>Попел цёплы. Прах халодны —</p>
<p>што з яго народзіцца?</p>
<p> </p>
<p>Але я вось нарадзіўся,</p>
<p>маці кажа: з прысаку.</p>
<p>Быццам Бог перахрысціўся</p>
<p>за зямную іскарку.</p>
<p> </p>
<p>Дзякуй маці!</p>
<p>Дзякуй Бога!</p>
<p>Дзякуй, свет дзівосны!</p>
<p>Дзякуй, хросная — дарога!</p>
<p>Дзякуй, посах — хросны!</p>
<p> </p>
<p> </p>
<h4><a id="chapter37"></a>***Не існуе распусных кветак…</h4>
<p> </p>
<div class="EPIGRAPH">
<p>Р.Б., Л.Г.</p>
</div>
<div class="CLEAR"></div>
<p> </p>
<p>Не існуе распусных кветак,</p>
<p>магу паклясціся чалом.</p>
<p> </p>
<p>Люблю падвыпітых паэтак,</p>
<p>яны, бы ў ложку — за сталом.</p>
<p> </p>
<p>Віно сам Бог ім з вуснаў дорыць,</p>
<p>з нябёсаў цудны гэты свет!</p>
<p> </p>
<p>А Вас нішчымным вершам морыць,</p>
<p>бо без віна — Вы не паэт.</p>
<p> </p>
<p> </p>
<h4><a id="chapter38"></a>Будзьма!</h4>
<p> </p>
<div class="EPIGRAPH">
<p>Ахвярую Галіне Булыцы і Паўлу Гірныку</p>
</div>
<div class="CLEAR"></div>
<p> </p>
<p>Мы не будзем дзяліць мяжы,</p>
<p>і таму хай слупы памежныя</p>
<p>нас ахоўваюць, як крыжы</p>
<p>косці тленныя, душы грэшныя.</p>
<p> </p>
<p>Мы не будзем дажджы дзяліць</p>
<p>і масты залатых вясёлак,</p>
<p>бо смяротнаму не перажыць</p>
<p>нават самы кароткі золак.</p>
<p> </p>
<p>Мы не будзем дзяліць туман,</p>
<p>нам з яго па адным не выйсці.</p>
<p>Пясняр, Лірнік, Кабзар, Баян —</p>
<p>пупавіны не перагрызці.</p>
<p> </p>
<p>Мы не будзем дзяліць палын,</p>
<p>і за долю, як за дзяўчыну,</p>
<p>нам не трэба чужы калым</p>
<p>і жаніх з касымі вачыма.</p>
<p> </p>
<p>Мы не будзем дзяліць любоў,</p>
<p>калі ж будзем, дык толькі гора,</p>
<p>яно здарыцца можа, бо</p>
<p>вакол нас і садом, і гамора.</p>
<p> </p>
<p> </p>
<h4><a id="chapter39"></a>***Надта хочацца ў вырай…</h4>
<p> </p>
<p>Надта хочацца ў вырай.</p>
<p>Мая белая лебедзь,</p>
<p>а ці хочаце Вы ў рай?</p>
<p>Мне хацелася б ведаць,</p>
<p>мне хацелася б ведаць,</p>
<p>мне хацелася б верыць,</p>
<p>што Вы хочаце ў вырай,</p>
<p>мая мілая лебедзь.</p>
<p> </p>
<p>Хутка восеньскі вецер</p>
<p>прынясе павуціну,</p>
<p>сумны восеньскі вечар</p>
<p>прыйдзе ў Вашу хаціну,</p>
<p>а пад раніцу шэрань —</p>
<p>і не ўбачыць прасвету,</p>
<p>у нябёсах у шэрых</p>
<p>я растану без следу.</p>
<p> </p>
<p>Надта хочацца ў вырай,</p>
<p>мая сумная лебедзь,</p>
<p>ляцім! З мірам, як з лірай,</p>
<p>чарада нас прывеціць,</p>
<p>чарада нас прывеціць,</p>
<p>чарада нас прыкмеціць,</p>
<p>мая белая лебедзь,</p>
<p>мая мілая лебедзь.</p>
<p> </p>
<p> </p>
<h4><a id="chapter40"></a>Сэрца</h4>
<p> </p>
<p><b>1</b></p>
<p> </p>
<p>Мне на сэрцы золатам вышывалі краты<sup>1</sup>,</p>
<p>кроў балюча крапала на маю душу</p>
<p>з голкі дыяментавай аж у тры караты —</p>
<p>вось якое дзіва я ў грудзях нашу.</p>
<p> </p>
<p>А бывае, падаю з усяго размаху,</p>
<p>дык на сэрцы золатам шэсць крыжоў звіняць</p>
<p>аб зямельку родную, быццам меч аб плаху, —</p>
<p>ні віном, ні лекамі боль той не суняць.</p>
<p> </p>
<p>Дзе ўпаду, каб ведаў я, дык падклаў падушку б,</p>
<p>але ж вочы-зоркі сочаць, на бяду,</p>
<p>мабыць, цяжар кратаў датуль насіць мушу,</p>
<p>пакуль ў магілу-матку не ўпаду.</p>
<p> </p>
<p>Мне на сэрцы золатам лёс мой вышывалі,</p>
<p>нітак не хапіла на апошні прэнт,</p>
<p>а калі паўмёртвага мяне пакідалі,</p>
<p>уваткнулі ў сэрца голку-дыямент.</p>
<p> </p>
<p>Можа, каму трэба залатая нітка,</p>
<p>голка з дыяменту, я вас папрашу,</p>
<p>калі вам няцяжка, калі вам нябрыдка, —</p>
<p>выратуйце сэрца, вызвальце душу!</p>
<p> </p>
<p>Гэта ж вельмі проста: нітку — у клубочак,</p>
<p>голку — у скарбонку, што ў крыві — дарма,</p>
<p>без віны ды боязі спіце сабе ўночы,</p>
<p>ну а вашым ворагам сніцца хай турма.</p>
<p> </p>
<p>З матамі, вар'ятамі,</p>
<p>з сабакамі іклатымі,</p>
<p>ды пад аўтаматамі</p>
<p>з залатымі кратамі</p>
<p>будзе</p>
<p>хай</p>
<p>яна!</p>
<p> </p>
<p><sup>1</sup> Радок з верша А.Філіповіча.</p>
<p> </p>
<p><b>2</b></p>
<p> </p>
<p>О, каб сэрца жураўлінае<sup>1</sup></p>
<p>вашым ворагам даў Бог,</p>
<p>немаўлячае, нявіннае,</p>
<p>каб ад бедаў іх бярог!</p>
<p> </p>
<p>Я прагледзеў бы ўсе вочы,</p>
<p>я б сачыў Птушыны Шлях,</p>
<p>ў кожнай зорцы-патарочы</p>
<p>пазнаваў бы жураўля,</p>
<p> </p>
<p>маё б сэрца разам білася</p>
<p>з жураўліным праз сто слот,</p>
<p>сто разоў крывёй аблілася б,</p>
<p>каб адолець сто нягод,</p>
<p> </p>
<p>наказаў бы братам, сёстрам:</p>
<p>як, знясілены, засну,</p>
<p>вырай каб вялі</p>
<p>па вёрстах</p>
<p>на маю вясну-красну,</p>
<p>па дыханні майго сэрца,</p>
<p>па сцяжынках маіх слёз</p>
<p>з воч, адтаялых азерцаў,</p>
<p>поўных раем да нябёс,</p>
<p> </p>
<p>наказаў бы бацьку, маці:</p>
<p>вунь сыходзіць снег з палёў,</p>
<p>каб прыбралі чыста ў хаце,</p>
<p>як пачуюць жураўлёў,</p>
<p>наказаў бы любай жонцы:</p>
<p>як, знясілены, спачну,</p>
<p>каб па жураўліным сонцы</p>
<p>навучыла жыць дачку,</p>
<p>каб па жураўлінай поўні</p>
<p>навучыла сына жыць,</p>
<p>каб дамоў дарогу помніў,</p>
<p>праз клады яна ляжыць,</p>
<p>на кладах магіла таты,</p>
<p>ён калісьці напісаў</p>
<p>верш пра залатыя краты —</p>
<p>на касца найшла каса.</p>
<p> </p>
<p>Шануй сэрца жураўлінае,</p>
<p>ідзі босы, як ты ёсць,</p>
<p>чыстай паднябеснай глінаю,</p>
<p>і даруе Ягамосць.</p>
<p> </p>
<p>О, каб сэрца жураўлінае...</p>
<p> </p>
<p><sup>1</sup> Радок з верша А.Купрэева.</p>
<p> </p>
<p> </p>
<h4><a id="chapter41"></a>***Калі краты распілаваць…</h4>
<p> </p>
<div class="EPIGRAPH">
<p>Нябожу Сысу Уладзіміру</p>
</div>
<div class="CLEAR"></div>
<p> </p>
<p>Калі краты распілаваць,</p>
<p>атрымаецца шэсць крыжоў.</p>
<p>Калі шэсць начэй не спаць,</p>
<p>а бадзяцца адно з нажом,</p>
<p> </p>
<p>рукі выберуць крыж — не нож,</p>
<p>і таму не паўтары</p>
<p>святатацтваў маіх, нябож,</p>
<p>каб не каяцца на алтары,</p>
<p> </p>
<p>а цяпер ты яшчэ дзіця,</p>
<p>і, як ластаўчына гняздо,</p>
<p>на куту астые куцця —</p>
<p>да дзядоў я ўжо не яздок,</p>
<p> </p>
<p>шэсць крыжоў на грудзях звіняць,</p>
<p>як вярыгі ці кайданы, —</p>
<p>лепей краты не пілаваць,</p>
<p>прыраслі да вантроб яны.</p>
<p> </p>
<p> </p>
<h4><a id="chapter42"></a>Пастухі</h4>
<p> </p>
<p>Пан Бог злосны, тапоршчыць вусы,</p>
<p>штось няладнае ў яго панстве:</p>
<p>ах, нябесныя каласы</p>
<p>долу хіляцца, бы ў паганстве,</p>
<p> </p>
<p>а ў самога у барадзе —</p>
<p>не заснуць, так свярбяць зярняты</p>
<p>(дзень іх росціць, а ноч крадзе),</p>
<p>не Пан Бог, а мужык заўзяты.</p>
<p> </p>
<p>Ах, рунее як барада!</p>
<p>Во, каб бачыў люд паспаліты!</p>
<p>Што за луг там, за гавяда!</p>
<p>Як звініць залатое жыта!</p>
<p> </p>
<p>Там сядзіць на мяжы Пастух,</p>
<p>рыскі рэжа на пугавішчы,</p>
<p>выдае у ім кожны рух</p>
<p>дзеда Пастыра з пінскай Лышчы.</p>
<p> </p>
<p>Але смешна так — дзед пасе</p>
<p>адным вокам сваіх рагатак,</p>
<p>а другім, у слязе-расе,</p>
<p>Пана Бога нябесны статак.</p>
<p> </p>
<p>Так цікуюць адзін за адным,</p>
<p>адзін, з неба, другі, з зямелькі</p>
<p>і па буднях і па выхадных,</p>
<p>Пан Бог з жыта, а дзед з канапелькі.</p>
<p> </p>
<p>«Да другога прышэсця ёсць</p>
<p>зіма, лета, вясна і восень,</p>
<p>паміраць неахвота штось,</p>
<p>а як прывіднае там калоссе?» —</p>
<p>сам сабе кажа мудра дзед,</p>
<p>яму думаць так ёсць прычына,</p>
<p>бо ў ягонае барадзе</p>
<p>зімаваць будзе рой пчаліны.</p>
<p> </p>
<p> </p>
<h4><a id="chapter43"></a>***Калі краты распілаваць…</h4>
<p> </p>
<p>Калі краты распілаваць</p>
<p>за спакутаваную душу,</p>
<p>слёзы плачу я ў восень новую,</p>
<p>сумна плачу, не галашу.</p>
<p> </p>
<p>У раю ў мяне ёсць сяброўка,</p>
<p>дык і ёй там жыццё не мёд,</p>
<p>па Радзіме баліць галоўка,</p>
<p>бо ў раю тым чужы народ.</p>
<p> </p>
<p>Ёсць і ў пекле ў мяне сяброўка,</p>
<p>яна ў пекла сама пайшла —</p>
<p>праз вакно.</p>
<p>Ні слязы, ні слоўка,</p>
<p>што жадала, мо там знайшла?</p>
<p> </p>
<p>А ў нас, родныя, восень новая.</p>
<p>Зацяжарала на любоў</p>
<p>наша Раечка Баравіковая,</p>
<p>можа, Бог дасць Купалу зноў.</p>
<p> </p>
<p> </p>
<h4><a id="chapter44"></a>Гліна</h4>
<p> </p>
<p>Дзякуй, Алесь, што ты ёсць.</p>
<p>Як іду, дык вянец мае скроні</p>
<p>                                балюча шкрабе,</p>
<p>а душа ўся ў балячках,</p>
<p>                    бы вопратка сейбіта ў зернях.</p>
<p>Я памру, землякі, а легенду</p>
<p>                                пакіньце сабе,</p>
<p>а дакучлівых вошай шукайце</p>
<p>                                ў пакінутых цернях.</p>
<p> </p>
<p>Ёсць прыгожыя словы.</p>
<p>                          Прыгожых паэтаў няма,</p>
<p>ды вы іх беражыце, як маці</p>
<p>                                апошняга сына,</p>
<p>але, зрэшты, што зробіш,</p>
<p>                                я ведаю — будзе вайна,</p>
<p>як адзін з вас сказаў пра жыццё:</p>
<p>                                        усё гліна!</p>
<p> </p>
<p>Па ёй птушка прайшла і закрэсліла</p>
<p>                                        руны крылом,</p>
<p>пэўна, нехта шчаслівы з пацехі</p>
<p>                                    параніў анёлка.</p>
<p>Ёсць паэтка у вас,</p>
<p>                     яе рукі зрасліся з кайлом,</p>
<p>о, як праўду яна вышывала</p>
<p>                                танюткаю голкай!</p>
<p> </p>
<p>Ёсць агідныя словы.</p>
<p>                        Агідных паэтаў няма.</p>
<p>I таму, як памру, — закапайце</p>
<p>                                    ў палескую гліну,</p>
<p>жыць хачу, землякі, і легенду</p>
<p>                                    аддам задарма,</p>
<p>а за тое, што жыў, —</p>
<p>                             пасадзіце ў нагах арабіну.</p>
<p> </p>
<p> </p>
<h4><a id="chapter45"></a>Песня пра сына</h4>
<p> </p>
<p>Жыццё — камень на баране,</p>
<p>цягну і нешта сею,</p>
<p>а лёс папругай б'е мяне,</p>
<p>я ў полі і згібею.</p>
<p> </p>
<p>Мой сын загінуў на вайне,</p>
<p>цягну і скруху сею,</p>
<p>ён згінуў па маёй віне.</p>
<p> </p>
<p>Я ж ваяваць не ўмею —</p>
<p>адправіў сына за сябе</p>
<p>апошнім шляхам зрэбным,</p>
<p>а сам застаўся на сяўбе.</p>
<p>Каму мой хлеб патрэбны?</p>
<p> </p>
<p>Яго ні людзі не ядуць,</p>
<p>ні коням на патраву,</p>
<p>за сына ўсё мяне клянуць,</p>
<p>што на вайну адправіў.</p>
<p> </p>
<p>Жана ёсць. Музаю завуць,</p>
<p>з вайны нямая ходзіць,</p>
<p>і толькі тыя са мной п'юць,</p>
<p>хто сына не народзіць,</p>
<p> </p>
<p>бо, кажуць, будзе зноў вайна,</p>
<p>таму сыны навошта,</p>
<p>маўляў, у Сціксе сатана</p>
<p>даўно сцягі палошча.</p>
<p> </p>
<p>А Муза змрочная маўчыць,</p>
<p>а салаўі галосяць,</p>
<p>а пад паэта закасіць —</p>
<p>лягчэй чым сена косяць.</p>
<p> </p>
<p>Мой сын не згінуў на вайне,</p>
<p>шчаслівы той, хто шчыры:</p>
<p>хай Беларусь вайна міне.</p>
<p>За вас!</p>
<p>За сына!</p>
<p>З мірам!</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: sys.knihi.com<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>