<div class="container">
<div class="book-utils">
<div id="qrcode"></div>
<a href="/Ales_Zvonak/Studzien.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1961 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Студзень -->
<h2><a href="http://knihi.com/Ales_Zvonak/">Алесь Звонак</a></h2>
<h2>Студзень</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Далеч марозная сонцам няяркім падсвечана.</p>
<p>Плечы зямныя ухутаны ў белы паркаль.</p>
<p>Срэбнымі іскрамі шэрані дрэвы расквечаны,</p>
<p>Быццам бы студзень рассыпаў празрысты</p>
<p>крышталь...</p>
<p>Звонкая ціша — ні спеваў птушыных, ні шэлесту.</p>
<p>Льецца па жылах пушыстай зімы халадок.</p>
<p>Бачыш, як шчокі дзяўчыніны заружавеліся,</p>
<p>Мілыя кудзеркі лёгкі апушыў сняжок?!</p>
<p>Бачыш, як юныя лыжніцы, поўныя зграбнасці,</p>
<p>Міма праходзяць, і плешчацца гоман і смех...</p>
<p>Так вось юнацтва ружовае ў сэрца пракрадзецца,</p>
<p>Поўнае шчасця і гэтых няхітрых уцех...</p>
<p>Так разгаворыцца раптам прырода-маўчальніца,</p>
<p>Толькі кране яе подых паўднёвых вятроў,</p>
<p>Толькі напоўніцца першая светлая раніца</p>
<p>Клёкатам радасным мілых гасцей-журавоў...</p>
<p>Так вось зямля на зыходзе калючага студзеня</p>
<p>Поўніцца снамі аб сіняй пявучай вясне,</p>
<p>Каб распрастацца ўсёй сілай, ад спячкі абуджанай,</p>
<p>Краскамі ўсімі жыцця зашумець, заквітнець...</p>
<p>Так вось у немасці студзеня бачацца ўводдалі</p>
<p>Гулкай вясны шматгалоссе, і гоман, і шум,</p>
<p>Быццам пачуў маладосці ажыўшае водгулле,</p>
<p>Быццам зірнуў у глыбокую студню-душу!</p>
<p> </p>
<p>1961</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>