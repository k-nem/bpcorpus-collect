<div class="container">
<div class="book-utils">
<div id="qrcode"></div>
<a href="/Ales_Zvonak/Uspamin.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1954 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Успамін -->
<h2><a href="http://knihi.com/Ales_Zvonak/">Алесь Звонак</a></h2>
<h2>Успамін</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Зубчастых гор зігзаг няроўны</p>
<p>Асветлен бляскам масянжовым.</p>
<p>У гушчары драмалі жоўны,</p>
<p>Крычалі ў зарасніку совы.</p>
<p> </p>
<p>Бяздонны свет абліты срэбрам,</p>
<p>А цішыня, як груз свінцовы,</p>
<p>Лягла на сланцавыя рэбры,</p>
<p>На трыснягі і на ядловец.</p>
<p> </p>
<p>Рачушка бегла без аглядкі,</p>
<p>Пятляла па шырокім логу,</p>
<p>Дзе нашы белыя палаткі</p>
<p>Стаялі ў рад каля дарогі.</p>
<p> </p>
<p>Дымок круціўся колцам едкім,</p>
<p>Трашчалі смольныя карчагі.</p>
<p>Тут пачыналі мы разведку,</p>
<p>Тут першыя стаўлялі штагі.</p>
<p> </p>
<p>Тут па адхонах скалаў голых</p>
<p>Шукалі кварцавыя жылы,</p>
<p>Тут мы — тапограф і геолаг —</p>
<p>Калісьці моцна падружылі.</p>
<p> </p>
<p>Як зараз бачу стан дзяўчыны</p>
<p>Каля трыногі нівеліра:</p>
<p>Нібы ўвесь свет вачам адчынен</p>
<p>І ў іх — здзіўлення позірк шчыры.</p>
<p> </p>
<p>У парфірыт, у даламіты —</p>
<p>Гор непадатлівыя целы —</p>
<p>Мы білі штольні дынамітам,</p>
<p>Мы тою працаю гарэлі.</p>
<p> </p>
<p>Мы дамагаліся, каб сцерці</p>
<p>На карце краю таямніцы,</p>
<p>А таямніцам нашых сэрцаў</p>
<p>Не стала часу, каб раскрыцца...</p>
<p> </p>
<p>1954</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>