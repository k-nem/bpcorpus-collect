<div class="container">
<div class="book-utils">
<div id="qrcode"></div>
<a href="/Ales_Zvonak/Minskaje_mora.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1961 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Мінскае мора -->
<h2><a href="http://knihi.com/Ales_Zvonak/">Алесь Звонак</a></h2>
<h2>Мінскае мора</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мінскае мора!.. І смешна й дзівосна —</p>
<p>Мой горад спрадвеку зусім сухапутны!</p>
<p>А вецер гайдае высокія сосны,</p>
<p>Што выбеглі аж на ўзбярэжжа. І чутна,</p>
<p>Як шастаюць хвалі на пляжы пясчаным,</p>
<p>Як чайкі лунаюць над самай вадою,</p>
<p>Як катэр стракоча па гладзі люстранай,</p>
<p>Як міма байдаркі імчацца стралою...</p>
<p> </p>
<p>Я знаю шэсць мораў, блакіт іх прастораў,</p>
<p>Сівых акіянаў раз’юшаны нораў,—</p>
<p>А гляну ў твой твар з беражка Ганалесу,</p>
<p>І доўга ў душы ўсё гучыць твая песня!..</p>
<p>Па хрусткаму жвіру пайду на змярканні</p>
<p>Пад шэпт чарацяны, гамонку сасёнак,</p>
<p>І даўняя змора паціху растане</p>
<p>Ад паху аеру і белых рамонак...</p>
<p> </p>
<p>Мне ў твар павявае чысцейшым паветрам</p>
<p>Да болю ўсім сэрцам любімай айчыны,</p>
<p>І скарб сваіх думак і слоў запаветных</p>
<p>Я ёй давяраю адной і адзінай.</p>
<p>Не танна мне гэтае шчасце далося,</p>
<p>Знаёмы яму і разлука, і ростань,</p>
<p>Глыбокага роздуму позняя восень,</p>
<p>І поціск рукі дарагога сяброўства...</p>
<p> </p>
<p>У сонных затоках шапочуць асокі,</p>
<p>І разам з вясны маладымі вятрамі</p>
<p>Мне бачацца марывы мараў далёкіх,</p>
<p>Што сінім дымком праплылі над кастрамі...</p>
<p>Мне чуецца голас адзіны у свеце,</p>
<p>Як з вуліцы Розы юнацкае скерца,</p>
<p>Мне мора майго несалёны вецер</p>
<p>Даносіць яго аж да самага сэрца...</p>
<p> </p>
<p>Напоўні мне лёгкія, Мінскае мора,</p>
<p>Вільготным і чыстым вясновым дыханнем,</p>
<p>Каб бронхі не рыпалі даўняю зморай</p>
<p>На шостым дзесятку майго існавання!..</p>
<p>...Ну што — вадасховішча?! Гэта не імя,</p>
<p>А мора — тут веліч, любоў і пашана,</p>
<p>Тым больш што стварылі рукамі сваімі</p>
<p>Цябе дарагія мае мінчане!</p>
<p> </p>
<p>1961</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>