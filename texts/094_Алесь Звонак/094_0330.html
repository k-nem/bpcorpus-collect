<div class="container">
<div class="book-utils">
<div id="qrcode"></div>
<a href="/Ales_Zvonak/Cornaja_skrynka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Чорная скрынка -->
<h2><a href="http://knihi.com/Ales_Zvonak/">Алесь Звонак</a></h2>
<h2>Чорная скрынка</h2>
<div style="height: 3rem"></div>
<!-- TOC_BEGIN -->
<a href="#chapter1">У гасцях у класікаў</a><br/>
  <a href="#chapter2">1. Мігель Сааведра Сэрвантэс</a><br/>
  <a href="#chapter3">2. Калымскае прачытанне Л. М. Талстога</a><br/>
  <a href="#chapter4">3. Арыя</a><br/>
<a href="#chapter5">Ад душы</a><br/>
<a href="#chapter6">Над безданню</a><br/>
<a href="#chapter7">Жанчына, мілае стварэнне...</a><br/>
<a href="#chapter8">Адлятаюць на захад чародкі гусей...</a><br/>
<a href="#chapter9">Ода абывацелю</a><br/>
<a href="#chapter10">Салаўі</a><br/>
<a href="#chapter11">Накцюрн</a><br/>
<br/><br/>
<!-- TOC_END -->
<!-- BOOK_BEGIN -->
<div class="EPIGRAPH">
<p>Калі самалёт з невядомай прычыны раптоўна трапляе ў катастрофу, а пасажыры і экіпаж гінуць, следчыя і даследчыкі шукаюць «чорную скрынку», дзе знаходзяцца запісы апошніх слоў пілота. У падобным стане, кінуты ў ледзяныя абдымкі Калымы і смяротныя абдымкі ГУЛАГа, пісаў і хаваў напісанае ў сваю «чорную скрынку» аўтар гэтых радкоў ад яжоўска-берыеўскіх сышчыкаў. І ўсё ж значная частка з напісанага ў лагеры беззваротна загінула, чаму выпала і балючая тэма вайны, якая полымем гневу апаліла ўсіх нас, тубыльцаў далёкай ускраіны нашай зямлі, воляю сталінскай тыраніі бязвінна кінутых на галодна-халоднае знішчэнне. Частку з таго спрату прапаную чытачам.</p>
</div>
<div class="CLEAR"></div>
<p> </p>
<p class="sign">Аўтар</p>
<p> </p>
<h3><a id="chapter1"></a>У гасцях у класікаў</h3>
<p> </p>
<h4><a id="chapter2"></a>1. Мігель Сааведра Сэрвантэс</h4>
<p>Змёўшы пыл даўніны з фаліянтаў,</p>
<p>Уваскрэшу сівыя вякі,</p>
<p>І Мігель Сааведра Сэрвантэс</p>
<p>Мне становіцца блізкі такі!</p>
<p> </p>
<p>Над руінамі замчышчаў даўніх</p>
<p>Бачу я — рассяваецца дым,</p>
<p>Каралеўскаму трону падданы</p>
<p>З войскам рушыце ў Ерусалім...</p>
<p> </p>
<p>Вось яна крыжаносная зграя</p>
<p>Зноў рыхтуе святую вайну</p>
<p>І агнём і мячом разбурае</p>
<p>Гарады за Хрыстову труну...</p>
<p> </p>
<p>Вось ён рыцар — сіньёр прагнарукі,</p>
<p>Сіньярыну вядзе ў церамок,</p>
<p>Каб не здрадзіла ў часе разлукі,</p>
<p>Ей на пояс чапляе замок...</p>
<p> </p>
<p>І, цалуючы вернасці ключык,</p>
<p>Накіроўвае стопы ў паход,</p>
<p>Індульгенцый і розных там штучак</p>
<p>Начапляўшы ад розных нягод.</p>
<p> </p>
<p>Ці не стуль, Сааведра Сэрвантэс,</p>
<p>Бессмяротны узнік Дон Кіхот?</p>
<p>Быў і я ў шкуры той...</p>
<p>Расінантам —</p>
<p>Дохлай драбай калымскіх шырот...</p>
<p> </p>
<p>Не ўвенчвалі славай вас лаўры,</p>
<p>Гранд напышлівы вас не вітаў,</p>
<p>Хоць былі ні арабам, ні маўрам,</p>
<p>Ні за пазухаю у Хрыста!</p>
<p> </p>
<p>Як шматкі пасатлелыя мантый,</p>
<p>Час варушыць урыўкі прыкмет:</p>
<p>Як жа ў рабства,</p>
<p>Палонны Сэрвантэс,</p>
<p>Прадалі вас за жменьку пезет?!</p>
<p> </p>
<p>Як магло быць, скажыце сіньёры,</p>
<p>Разамкнуўшы таемнасці круг,</p>
<p>Што хадзіў на галеры у моры</p>
<p>Геній ваш, закаваны ў ланцуг?!</p>
<p> </p>
<p>Дон Кіхота прапраўнук далёкі,</p>
<p>Я да сэрца ўсё блізка тулю,</p>
<p>Я шукаю зладзейства вытокі,</p>
<p>Што сышлі і на нашу зямлю.</p>
<p> </p>
<p>Ах, Мігель Сааведра Сэрвантэс,</p>
<p>Мне знаёмы трагічны ваш лёс,</p>
<p>Арыштанцкія драныя транты</p>
<p>І пірацкі разбойны налёт...</p>
<p> </p>
<p>Вы прыкуты былі да галеры,</p>
<p>Я прыкуты да тачкі, як раб,</p>
<p>Гарачынь вас пякла да халеры,</p>
<p>А мяне пёк мароз да нутра!..</p>
<p> </p>
<p>...Над Кардовай у небе бяздонным</p>
<p>Завісаў чараўнік-маладзік.</p>
<p>Серэнады чароўнейшай донне</p>
<p>Вы спявалі пад гоман і крык..</p>
<p> </p>
<p>Толькі донне вы той — прасталюдзін,</p>
<p>Не вяльможа, не рыцар, не гранд,</p>
<p>І ніякая донна не будзе</p>
<p>Слухаць ваш весялун-балаган!</p>
<p> </p>
<p>Між прапахлае лоем авечым,</p>
<p>Часнаком, памеранцам, амброй</p>
<p>Вы ў натоўп грамады чалавечай</p>
<p>Слалі гумару песенны рой.</p>
<p> </p>
<p>Хай не рыцар вы, не кабальера,</p>
<p>Хай без шпагі вы і без плашча,</p>
<p>Неслі вы у душы сваёй веру</p>
<p>І любові агонь у вачах.</p>
<p> </p>
<p>Вашы словы над мілай Севільяй</p>
<p>Расцвіталі, як ружы вясной,</p>
<p>Хоць прыдворныя камарылья</p>
<p>Часцяком частавала турмой...</p>
<p> </p>
<p>...Над Кардоваю — неба бяздонне,</p>
<p>Над Севільяй сярпом маладзік,</p>
<p>Вы санеты складалі для донны,</p>
<p>Я — праклёны таму, хто вялік,</p>
<p> </p>
<p>Хто мацней, чым кастры інквізіцый</p>
<p>Над паўшар’ем далоні прасцёр,</p>
<p>Хто з вялікіх «гуманных» пазіцый</p>
<p>Шле братоў і сясцёр на касцёр!</p>
<p>...........................................................</p>
<p>Асядлаўшы часін Расінанта,</p>
<p>З ветракамі мы рынемся ў бой...</p>
<p>Я, Мігель Сааведра Сэрвантэс,</p>
<p>Крыж пакуты нясу над сабой!</p>
<p>1946</p>
<p> </p>
<p> </p>
<h4><a id="chapter3"></a>2. Калымскае прачытанне Л. М. Талстога</h4>
<p>Класік паважаны ў тоўстай раме</p>
<p>Паглядае строга са сцяны,</p>
<p>Быццам бы прамовіць хоча прама:</p>
<p>«Што ж вы гэта, сукіны сыны,</p>
<p> </p>
<p>Лірыкі ружовую вадзічку</p>
<p>Цэдзіце праз рыфмаў чысты жвір,</p>
<p>Пакідаць пара пустую звычку.</p>
<p>Напісалі б лепш «Вайну і мір»!</p>
<p> </p>
<p>Я гляджу спалоханы: святыня!</p>
<p>Мікалаю-ўгодніку радня!</p>
<p>З кужалю кашуля, а штаніны</p>
<p>З грубага вясковага радна.</p>
<p> </p>
<p>Вось табе і граф! Па-руску просты,</p>
<p>Бровы — дугі. Позірк мудраца.</p>
<p>Адчуваю: дробнага я росту,</p>
<p>Грэшны сын бязбожнага айца!</p>
<p> </p>
<p>На партрэт гляджу богабаязна,</p>
<p>А чарвяк сумнення думкі тне:</p>
<p>Горкі смак нявер’я, дух сарказму</p>
<p>Звіў гняздо ў душы на самым дне...</p>
<p> </p>
<p>Сапраўды, назвалі ж вас люстэркам</p>
<p>Рускай рэвалюцыі і змен!</p>
<p>Гэта ж мерана якою меркай</p>
<p>І якой вагаю быў бязмен?</p>
<p> </p>
<p>Шмат было, вядома, бруду й блуду,</p>
<p>Востры зрок працяў ваш кожны твор.</p>
<p>Толькі ж ехаў у Сібір Няхлюдаў</p>
<p>У карэце, а не пехам пёр!</p>
<p> </p>
<p>Ёсць зварот да розных недавяркаў</p>
<p>Не пярэчыць крыўдзе, ўціску, злу.</p>
<p>Як жа так?! Урэжуць мне па карку,</p>
<p>Я ж, рахманы, стой, як немы слуп?!</p>
<p> </p>
<p>Хіба ж вам, як мне, давалі ў косці?</p>
<p>Голадам марылі, як мяне?!</p>
<p>Ці ж да вас цынга хадзіла ў госці?</p>
<p>Ці ж служыць змушалі сатане?</p>
<p> </p>
<p>Вы ж — памешчык, хоць на вас кашуля</p>
<p>З кужалю, з сялянскага ільну.</p>
<p>Гэта ж гулі лапцікі абулі</p>
<p>І пад імі тояць галізну!</p>
<p> </p>
<p>Не сую я носа ў тое проса,</p>
<p>Што не сеяў сам, а сэнс такі:</p>
<p>Жнейкі жнуць, касцы кладуць пракосы,</p>
<p>Ды аруць зямельку... тулякі!</p>
<p> </p>
<p>У жыцці ці мала ўсе грашылі,</p>
<p>Пазайздросціць тут гатоў я вам.</p>
<p>Ад царквы вас нават адлучылі —</p>
<p>Насалілі добра вы папам!</p>
<p> </p>
<p>Дыхаў сам я адмаўленчым духам,</p>
<p>Спасцігаў марксізму вышыню!</p>
<p>Філасофскай тою пацярухай</p>
<p>Харчаваў я доўга мазгаўню!</p>
<p> </p>
<p>Ну, а зараз? Мачыхаю стала</p>
<p>Мне надоўга маці-Калыма,</p>
<p>Дасягнуць тых кушчаў не прыпала</p>
<p>Ні адзінай з царскіх калымаг!</p>
<p> </p>
<p>Я ўсю ноч чытаў пра Вашу Анну,</p>
<p>Што ж? Крыху шкада яе і мне.</p>
<p>Век свой дамскі аддала каханню,</p>
<p>А знайшла пад коламі канец.</p>
<p> </p>
<p>Я не ўсё утумкаў у рамане,</p>
<p>Як і ў чым Карэнін вінават?</p>
<p>Вронскі — граф. Ён вам бліжэй па сану,</p>
<p>Хоць пусты, як бубен, мот і фат!</p>
<p> </p>
<p>Мне б яго ў забойную брыгаду,</p>
<p>Пазвіні не шпорамі — кайлом!</p>
<p>Ухапіў бы плюху па фасаду,</p>
<p>Паспрачаўся б з лагерным мурлом!</p>
<p> </p>
<p>Анна што? Жанчына не благая,</p>
<p>Ёй бы ў рукі прасніцу, сярпок</p>
<p>Ды з міленькім-любым шлюб пад гаем,</p>
<p>Ды смаркатых дзетак штук з пяток!</p>
<p> </p>
<p>Не! Бадзяцца лепей па парыжах,</p>
<p>Сузіраць па луўрах голых баб.</p>
<p>Дваранін расейскі ім не рыжы,</p>
<p>Покуль жне і косіць рускі раб!..</p>
<p> </p>
<p>Зрэшты, што ёй, што насамі круціць</p>
<p>Той высокі і шляхетны круг!</p>
<p>Зразумець бы ёй, што Вронскі — труцень,</p>
<p>Напляваць бы ёй на гэтых шлюх!</p>
<p> </p>
<p>Зрэшты — годзе! І бліжэй да справы:</p>
<p>Ёсць і ў нас цяпер такая знаць —</p>
<p>Ракам да Масквы не пераставіць,</p>
<p>Розумам Расію не абняць!</p>
<p> </p>
<p>Веру: гневу лавай агнявою</p>
<p>Размяце жыццё той фуз у пыл!</p>
<p>Дапішу апошні верш крывёю,</p>
<p>Бо няма ж у лагеры чарніл!</p>
<p>1948</p>
<p> </p>
<p> </p>
<h4><a id="chapter4"></a>3. Арыя</h4>
<p>Я не Ленскі, Вы не Вольга,</p>
<p>Нам па сорак год.</p>
<p>Не магу стаяць я доўга</p>
<p>Ля чужых варот!</p>
<p> </p>
<p>Што рыхтуе дзень нам новы?</p>
<p>(Хто і што ўварве?!)</p>
<p>Кажуць, хто мышэй не ловіць,</p>
<p>Кепска той жыве!</p>
<p> </p>
<p>Закахаўся (ў познім цыкле!),</p>
<p>Што ж? Маркотна ныць? —</p>
<p>Ах, куды, куды вы зніклі,</p>
<p>Дні маёй вясны?</p>
<p> </p>
<p>А нікуды!.. Тут, у сэрцы,</p>
<p>Тут яны ў крыві!</p>
<p>Мне смяхоцце з іхняй смерці,</p>
<p>З іхняе любві!</p>
<p> </p>
<p>Каб Анегін — лодар гладкі,</p>
<p>З сытасці й нуды</p>
<p>Мне жакана пад лапатку</p>
<p>Жартам усадзіў?!</p>
<p> </p>
<p>Не, не згодзен я на гэта —</p>
<p>Век наш — будзь здароў! —</p>
<p>Каб каго ў нас зжыць са свету,</p>
<p>Без Анегіна на гэта</p>
<p>Выстарчыць майстроў!</p>
<p>1947</p>
<p> </p>
<p> </p>
<h3><a id="chapter5"></a>Ад душы</h3>
<p>Пагаворым шчыра, гаспадыня,</p>
<p>Здымем маскі фальшу і хлусні,</p>
<p>Тут не баль, тут быту павуцінне,</p>
<p>Плётак процьма, як іх не гані!</p>
<p> </p>
<p>Тут жыццё, як той казаў, віруе,</p>
<p>Хоць не густа ў ім жывой красы,</p>
<p>Тут прыкметна шчупакі жыруюць,</p>
<p>Дзе як бот дурныя карасі.</p>
<p> </p>
<p>Гэта праўда. Сытасць і лянота</p>
<p>Для распусты найбліжэйшы крок.</p>
<p>Кажуць, палец не паднось да рота,</p>
<p>Калі ў чарапку вядзецца клёк!</p>
<p> </p>
<p>Я і сам пяшчоту думак чыстых</p>
<p>Марна траціў на такіх, як вы,</p>
<p>Абуджэння ж халадок празрысты</p>
<p>Змёў дурноту з юнай галавы.</p>
<p> </p>
<p>А было ж: пад вечар ціхавейны</p>
<p>Чараўніцы юнай мілы смех</p>
<p>Кроў вар’яцтва абуджаў у венах</p>
<p>На спакусны і салодкі грэх...</p>
<p> </p>
<p>Хоць і выйшаў я з таго палону,</p>
<p>Ды са смуткам і цяпер пяю:</p>
<p>За брыду — старога салдафона</p>
<p>Аддалі бацькі любоў маю...</p>
<p> </p>
<p>Лёс падчас такія курчыць міны</p>
<p>Дзіву дацца можна нездарма,</p>
<p>Калі плача горкаю асінай</p>
<p>Доля пра таго, каго няма.</p>
<p> </p>
<p>Я і вас прыдумаў нечакана,</p>
<p>Пад адхон аддаўшы ўсё на злом,</p>
<p>Калі прэч развеяла туманы</p>
<p>Белай ночы срэбнае святло.</p>
<p> </p>
<p>А для вас я ўжо ахвяра юру,</p>
<p>Палымянай страсці слушны раб,</p>
<p>Каб паэту ўлезці ў гэту шкуру,</p>
<p>Ні багоў такіх няма, ні баб!</p>
<p> </p>
<p>Ваша доля ясная з паўслова:</p>
<p>Верны муж, жыцця павольны ход —</p>
<p>Крокаў пяць ад спальні да сталовай,</p>
<p>Тыя ж крокаў пяць наадварот.</p>
<p> </p>
<p>А каханне? Спалучэнне плоці</p>
<p>Ды рыпучы ложак па начах...</p>
<p>Дзе ж прасвет? Ён, нібы дзірка ў плоце,</p>
<p>Свеціць смуткам думным у вачах.</p>
<p> </p>
<p>А лятунак мары-чарадзейкі</p>
<p>Хіба зрушыць сэрца тонкі лёд?</p>
<p>Ад яе ж прыбытку ні капейкі,</p>
<p>Так, пустой фантазіі палёт.</p>
<p> </p>
<p>Ёсць парадак, ёсць застой спакою,</p>
<p>Што міжвольна зацінаюць дых —</p>
<p>Ёсць такое рабства, пра якое</p>
<p>Лепш староннім не казаць услых.</p>
<p> </p>
<p>Я б пакінуў свет ад той напасці,</p>
<p>Толькі гэткім візы ў рай няма,</p>
<p>Ну, а ў пекла не патрапіш — трасцу!</p>
<p>Прыгалуб жа, маці-Калыма!</p>
<p>1946—1948</p>
<p> </p>
<p> </p>
<h3><a id="chapter6"></a>Над безданню</h3>
<p>Калі воўк захварэў,</p>
<p>Ён ад зграі бяжыць у гушчар;</p>
<p>Боль нутра</p>
<p>Лечыць зеллем гаючым</p>
<p>У пушчы сабака...</p>
<p>Чым жа мне ўціхамірыць</p>
<p>Душы запалёнае жар,</p>
<p>На бязлюднасці стылай</p>
<p>Азябламу небараку?!</p>
<p> </p>
<p>Ці спрабую ўцячы</p>
<p>Я на бераг сцюдзёнай ракі,</p>
<p>Ці блукацьму па сопках</p>
<p>Адлучаным зверам самотным,</p>
<p>Ці гляджу, як плывуць</p>
<p>Хмаркі-лебедзі ў светлы блакіт,</p>
<p>Як бяжыць лёгкі цень</p>
<p>Над прастораю тундры вільготнай...</p>
<p> </p>
<p>Дзьмуць з усходу вятры</p>
<p>У былую маю старану,</p>
<p>Дзе зямля маіх продкаў,</p>
<p>Бацькоў дарагія магілы,</p>
<p>Дзе мая Беларусь</p>
<p>Без мяне сустракае вясну,</p>
<p>Што дала катаржаніну</p>
<p>Прагу да волі і сілу...</p>
<p> </p>
<p>Смерць спакойна сваю</p>
<p>Прыме моўчкі знясілены воўк,</p>
<p>Боль шалёны свой спыніць</p>
<p>Сабака чароўнай травіцай.</p>
<p>Я ж, чый роспачны крык</p>
<p>Анямела у горле замоўк,</p>
<p>Як змагу адзінотай згібення</p>
<p>Каварнаму лёсу скарыцца?!</p>
<p> </p>
<p>Не ўцячэш ад самога сябе,</p>
<p>Лбом сцяны не праб’еш,</p>
<p>І жыццё, як іржавы ланцуг на нагах</p>
<p>Безудзельна бразгоча.</p>
<p>Хіба ж мудрасці Бог</p>
<p>Ніспашле сваю волю табе,</p>
<p>Каб адолець ты змог</p>
<p>Чарнарыззе бясконцае ночы?!</p>
<p> </p>
<p>У тузе скавытаць</p>
<p>Можа лайка на поўню ўначы,</p>
<p>Можа воўк доўга выць</p>
<p>На дымок, што з ярангі віецца,</p>
<p>Мне ж не дадзена</p>
<p>Боль свой нясцерпны перамагчы,</p>
<p>Зарыдаўшы бязгучна,</p>
<p>Далоняй прыціснуўшы сэрца...</p>
<p> </p>
<p>Мне прысуджана</p>
<p>Горка ўсміхацца ўсяму, што наўкруг—</p>
<p>Ўсім стварэнням зямным —</p>
<p>Чалавеку, казулі, жывёле,</p>
<p>Мне прысуджана</p>
<p>Ў душы зірнуць</p>
<p>Душагубаў, зладзеяў, падлюг,</p>
<p>У калек і пачвар</p>
<p>Адшукаць знак чароўнае боскае волі!</p>
<p> </p>
<p>Як пакінуць мне вас</p>
<p>Гэтай ноччу бяздоннай, нямой,</p>
<p>Зазірнуўшы сусвету</p>
<p>Ў яго таямнічыя вочы,</p>
<p>Каб світанак сустрэць</p>
<p>На паверхні зямелькі сваёй,</p>
<p>Назаўсёды пакінуўшы</p>
<p>Бераг бясконцае ночы!</p>
<p>1946</p>
<p> </p>
<p> </p>
<h3><a id="chapter7"></a>Жанчына, мілае стварэнне...</h3>
<p>Жанчына, мілае стварэнне,</p>
<p>Я шмат гадоў не бачыў вас,</p>
<p>Таму нямею ад здзіўлення,</p>
<p>Скаваны дзівам хараства.</p>
<p> </p>
<p>Закон няроўнасці міжвольна</p>
<p>Дазнацца вас ці спакушаў,</p>
<p>Што і пад шкурай паднявольнай</p>
<p>Ёсць чалавечая душа?!</p>
<p> </p>
<p>Што немагчыма спалучэнне —</p>
<p>На розных канцавоссях мы...</p>
<p>Таму, чароўнае стварэнне,</p>
<p>Як ад халеры ці чумы,</p>
<p> </p>
<p>Ад непазбежнае сустрэчы</p>
<p>Шарахаецеся ў бакі,</p>
<p>Каб звер з абліччам чалавечым</p>
<p>На вас не выскаліў клыкі...</p>
<p> </p>
<p>Ах, мілая, вы так далёка</p>
<p>Ад ісціны вядомай той:</p>
<p>Ад торбы ды турмы няўрокам</p>
<p>Не абаронены ніхто;</p>
<p> </p>
<p>Што скуць жалезам можна рукі,</p>
<p>Што нельга скуць жалезам дух!</p>
<p>Хай вые лёс паршывай сукай,</p>
<p>Звініць заржаўлены ланцуг!</p>
<p> </p>
<p>Як мёртвы зыб гайдае мора,</p>
<p>Жыццё за валам гоніць вал,</p>
<p>Не схіліцца ў знямоглай зморы</p>
<p>Пакорай рабскай галава!</p>
<p> </p>
<p>Не, яшчэ рана ставіць кропку</p>
<p>Над тым, што ёсць і што было,</p>
<p>Хоць кожны крок вартуюць сопкі,</p>
<p>Хоць троп вяртання замяло...</p>
<p> </p>
<p>Я ноччу доўгай і бяссоннай</p>
<p>Ганю згіноты чорны цень,</p>
<p>Хай адраджэннем блаславёны</p>
<p>Ірдзее над радзімай дзень!</p>
<p> </p>
<p>Там і сустрэну міг жаданы,</p>
<p>І сто разоў згадаю вас</p>
<p>За вокамгненны, нечаканы,</p>
<p>Дзівосны прывід хараства!</p>
<p>1946</p>
<p> </p>
<p> </p>
<h3><a id="chapter8"></a>Адлятаюць на захад чародкі гусей...</h3>
<p>Адлятаюць на захад чародкі гусей,</p>
<p>Напаўзае Вялікая Ноч пакрысе.</p>
<p> </p>
<p>Пуцявіна нябачна між зор пралягла.</p>
<p>З тропу іх не саб’е ні ўраган, ні імгла.</p>
<p> </p>
<p>Птахі вольныя, смела ляціце туды,</p>
<p>Дзе зялёныя вечна квітнеюць сады!</p>
<p> </p>
<p>Утапіце ў глыбінях журботу маю —</p>
<p>Страціў голас пасаджаны ў клетку пяюн!</p>
<p> </p>
<p>Мне не дадзены крылы, мне пешшу кружыць</p>
<p>Па мярзлотнай зямлі на агеньчык чужы!</p>
<p> </p>
<p>Мне імя запаветнае нельга назваць,</p>
<p>Мне раней цалаваных ільга цалаваць.</p>
<p> </p>
<p>На палярных вятрах мне дзічэць, і гібець,</p>
<p>Ды журыцца, крадком прыгадаўшы цябе!</p>
<p> </p>
<p>1947</p>
<p> </p>
<p> </p>
<h3><a id="chapter9"></a>Ода абывацелю</h3>
<p>Вас навезлі з вашай добрай волі</p>
<p>У абдымкі доўгага рубля,</p>
<p>Каб Кландайкам на людской нядолі</p>
<p>Стала вам калымская зямля!</p>
<p> </p>
<p>Нас сагнаўшы з пекла гнюсных турмаў,</p>
<p>Чым так шчодра ўсеяна зямля,</p>
<p>Панавезлі ў карабельных трумах,</p>
<p>Як на бойню збэшчаных цялят!</p>
<p> </p>
<p>Я гляджу на вас і на падобных</p>
<p>Гэткіх жа двухногіх — людзі й людзі,</p>
<p>Толькі вам жыццё —</p>
<p>пірог шафранна-здобны</p>
<p>На вялізным, як паўшар’е, блюдзе!</p>
<p> </p>
<p>Зырыць кожны воўкам на авечак,</p>
<p>Як бы адхапіць найбольшы кавал!..</p>
<p>Глянеш збоку — кволы чалавечак,</p>
<p>Звычкі ж мае добрага удава!</p>
<p> </p>
<p>Што там той удаў?! Труса ці труску</p>
<p>Праглыне і варыць месяц цэлы!</p>
<p>Чалавеку ж труска на закуску,</p>
<p>Ды і то пад чаркаю з пахмелля!</p>
<p> </p>
<p>Скажам, слон — жывёліна-махіна!</p>
<p>З’есць банан і сыты аж па хобат.</p>
<p>Чалавеку ж бульбы з паўасьміны</p>
<p>Мала на галодную вантробу!</p>
<p> </p>
<p>Або ўзяць вярблюда: па пустыні</p>
<p>Каракумаў розных дзён з дзесятак</p>
<p>Без вады, без ежы горбіць спіну!..</p>
<p>Хіба ж гэтак зможа усялякі?!</p>
<p> </p>
<p>Час ляціць нястрыманы, крылаты,</p>
<p>Прыпазніўся — страціш веры меру?!</p>
<p>Глупства, пане, больш нясеш ты страты,</p>
<p>Прамаргаўшы сытую вячэру!</p>
<p> </p>
<p>Вам жывецца ўтульна ў цёплым доме,</p>
<p>Ласка жонкі — вам як доза брому...</p>
<p>Ах, была б планетка ўся ядомай,</p>
<p>Зжэрлі б цалкам, не далі б нікому!</p>
<p> </p>
<p>Я абшнарыў паўзямное кулі:</p>
<p>Дзе яно, Адамавае шчасце?!</p>
<p>Паказаў мне лёс такую дулю,</p>
<p>Што аўчынкай здаўся б рай купчасты!</p>
<p> </p>
<p>Я папраўдзе й сам не пурытанін,</p>
<p>Піў гарэлку, цалаваў жанчынак,</p>
<p>А цяпер галодны калымчанін,</p>
<p>Паднявольна гну на шахце спіну.</p>
<p> </p>
<p>Зазірнуўшы дзёрзка ў вашы твары,</p>
<p>Што ільсняцца самадурства тлушчам,</p>
<p>Бачу, як брыдзе святлістай марай</p>
<p>Камунізму здань у тундры й пушчы!</p>
<p> </p>
<p>Мне ж, бадзягу, месца шмат не трэба,</p>
<p>Хопіць дзесь пад сопкай два аршыны</p>
<p>Ды ўваччу акравак светлы неба</p>
<p>Беларусі — крэўнае айчыны!</p>
<p> </p>
<p>Нашча лепей пішацца намнога —</p>
<p>Дух натхнення сінякрылым птахам</p>
<p>Прылятае сонечнай дарогай</p>
<p>Разагнаць шкілетны прывід страху...</p>
<p> </p>
<p>Вы ж паспіце, прыхвасні эліты,</p>
<p>Стома сыці хай вам песціць целы</p>
<p>Вуркатаннем страўнікаў набітых:</p>
<p>Дзякуй Богу, дзень прайшоў — пад’елі!</p>
<p> </p>
<p>1948</p>
<p> </p>
<p> </p>
<h3><a id="chapter10"></a>Салаўі</h3>
<p>Сон такі: спяваюць салаўі</p>
<p>Дзесьці пад Саратавам над Волгай.</p>
<p>Свеціць смутак у вачах тваіх,</p>
<p>Што не ўбачу доўга, доўга...</p>
<p> </p>
<p>Сон такі: гульня пачуццяў, слоў,</p>
<p>Спалучэнне фарбаў, хвост каметы,</p>
<p>Вечнасць — момант чараўнічых сноў,</p>
<p>Момант — азарэнне дум паэта...</p>
<p> </p>
<p>Сон такі: слізгоча лёгкі плыт,</p>
<p>Над вадою пырхаюць касаткі,</p>
<p>Ловіць сэнс таемных слоў мой слых,</p>
<p>Дзе няма канца, няма й пачатку...</p>
<p> </p>
<p>Сон растаў. Ігрышчам завірух</p>
<p>Сівер гоніць сцюжу ледзяную.</p>
<p>Выказаць хачу — займае дух —</p>
<p>Па табе так люта я сумую!</p>
<p> </p>
<p>Звёў — развёў нас д’ябал абаіх,</p>
<p>Шчасця міг, запомніся надоўга!</p>
<p>...Як салодка пелі салаўі</p>
<p>У тваім Саратаве над Волгай!..</p>
<p> </p>
<p>1949</p>
<p> </p>
<p> </p>
<h3><a id="chapter11"></a>Накцюрн</h3>
<p>Уплецены аранжавая</p>
<p>Кветка ў валасы...</p>
<p>Заціхлым болем ран жывых</p>
<p>Загубленай красы</p>
<p> </p>
<p>Я згадваю, прыгадваю</p>
<p>Ў затоенай журбе</p>
<p>Падобную, прынадную,</p>
<p>Што ўбачыў у табе.</p>
<p> </p>
<p>Даруй, жанчына мілая</p>
<p>(Ўсё, што было, сплыло),</p>
<p>Што чараўнічай сілаю</p>
<p>Не ўзяты я ў палон.</p>
<p> </p>
<p>З аброці, з путаў спушчаны</p>
<p>Распуджаныя сны</p>
<p>Аб мілай Беларушчыне</p>
<p>У квецені вясны,</p>
<p> </p>
<p>Аб ціхай сціплай Свіслачы,</p>
<p>Пагардлівай Дзвіне,</p>
<p>Аб тых гаях, што высячы</p>
<p>Так рупіла вайне,</p>
<p> </p>
<p>Дзе запявае раненька</p>
<p>Салоўка на дубе...</p>
<p>Ці ж трэба быць выгнаннікам</p>
<p>Каб так любіць цябе?!</p>
<p> </p>
<p>Аб тых лясах ігуменскіх,</p>
<p>Дзе матчына радня,</p>
<p>Дзе і дагэтуль глуміцца</p>
<p>Над ёю партгання...</p>
<p> </p>
<p>Уяўны прывід гонячы</p>
<p>Гадзінаю ліхой,</p>
<p>Прымроілася поначы</p>
<p>Ты яваю жывой!</p>
<p> </p>
<p>І ўжо ў мігценні сполахаў,</p>
<p>У шолаху дажджоў</p>
<p>Супроць страшыдла-молаха</p>
<p>Паўстаць на бой гатоў.</p>
<p> </p>
<p>Гатоў адолець далечы,</p>
<p>Глыбіні, вышыню,</p>
<p>Масты былога палячы</p>
<p>І кленучы ганню,</p>
<p> </p>
<p>Што пысай ваўкалакавай</p>
<p>Людскую смокча кроў,</p>
<p>Што як пухлінай ракавай</p>
<p>Жыццё працяла скрозь.</p>
<p> </p>
<p>Ды толькі зманам зрокавым</p>
<p>Я цешу сам сябе —</p>
<p>Паўлін за сеткай дротавай</p>
<p>На сопачным гарбе...</p>
<p> </p>
<p>Балюча ж сэрцам зраненым</p>
<p>Пад ружаю вятроў</p>
<p>Сканаць навек спаганеным</p>
<p>Бязглуздасці таўром!..</p>
<p> </p>
<p>Далёкая, каханая,</p>
<p>Чаканая, ты вер:</p>
<p>Мы горам павянчаныя —</p>
<p>Саюз наш не парве</p>
<p> </p>
<p>Ні хеўра падлубянская</p>
<p>Заплечных спраў майстроў,</p>
<p>Ні роба арыштанцкая,</p>
<p>Ні выпаўзень — «герой»;</p>
<p> </p>
<p>Ні зграя азвярэлая,</p>
<p>Што кінула за дрот,</p>
<p>Не нас, народы цэлыя,</p>
<p>Без права на зварот...</p>
<p>.......................................</p>
<p>Вось што жанчына ветлая</p>
<p>Спляла мне пакрысе</p>
<p>Аранжаваю кветкаю</p>
<p>У залатой касе!</p>
<p> </p>
<p>1947—1956</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>