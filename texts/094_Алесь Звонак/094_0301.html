<div class="container">
<div class="book-utils">
<div id="qrcode"></div>
<a href="/Ales_Zvonak/Tabie_adnoj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1955 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Табе адной -->
<h2><a href="http://knihi.com/Ales_Zvonak/">Алесь Звонак</a></h2>
<h2>Табе адной</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Куды б мяне мой дзіўны лёс ні кінуў,</p>
<p>Пад неба поўначы, на берагі Дзвіны,—</p>
<p>Твой шлях — мой шлях, любімая Айчына!</p>
<p>Адным дыханнем, пачуццём адным</p>
<p>Я жыў з табой. Дарогаю адзінай</p>
<p>Мы ўсе тады ішлі, твае сыны.</p>
<p> </p>
<p>Тайгой Сібіры, стэпам Украіны,</p>
<p>Праз гонкія палескія лясы</p>
<p>Ляжала проста наша пуцявіна,</p>
<p>І сэрца я тваё ў сваім насіў.</p>
<p>Яно жыло табой, мая Айчына,</p>
<p>І ў шчасны дзень і ў цяжкія часы!</p>
<p> </p>
<p>З табой ішоў гадамі пяцігодак,</p>
<p>Перамагаў з табой уздым круты.</p>
<p>Апальваў твар пясчаных пустак подых</p>
<p>І холад запалярнай мерзлаты...</p>
<p>Усё з табой — і радасць, і нягоды,</p>
<p>І кожны крок адоленай вярсты!</p>
<p> </p>
<p>Сталела ты — і я сталеў з табою;</p>
<p>Мужнела ты — і я з табой мужнеў</p>
<p>Пад грозны шум вячорнага прыбою,</p>
<p>Пад грукат часу, песню рупных жней...</p>
<p>Квітнела ты вялікіх дзей зарою,—</p>
<p>І я іх светлым водбліскам квітнеў!</p>
<p> </p>
<p>Я быў з табой, калі мы сцяг твой неслі</p>
<p>Праз навальніцы, зграі чорных хмар,</p>
<p>Твае салдаты, муляры і цеслі</p>
<p>І з імі я — нястомны твой пясняр.</p>
<p>Табе адной — мая душа, і песня,</p>
<p>І смутак мой, і сэрца майго жар!</p>
<p> </p>
<p>На твой прасцяг патокам сонца льецца,</p>
<p>Шуміць зямля калоссем залатым,</p>
<p>Тваіх садоў плады згінаюць вецце</p>
<p>І свежых парасткаў шумяць лісты.</p>
<p>Вясной жыцця, вясною чалавецтва,</p>
<p>Мая Айчына, сёння стала ты!</p>
<p> </p>
<p>Ад сцен Крамля старых і вечна новых,</p>
<p>Дзе пульсам часу б’ецца думак строй,</p>
<p>Я чую голас ленінскага слова,</p>
<p>Прызыўны голас Партыі сваёй.</p>
<p>То — голас твой і ласкавы й суровы,</p>
<p>То — мацярынскі родны голас твой.</p>
<p> </p>
<p>На заклік той сям’ёй народаў дружнай</p>
<p>Мы возьмем курс, прызначаны табой.</p>
<p>І стане ў нас і сілы й волі дужай</p>
<p>Дайсці да мэты гордае тваёй.</p>
<p>Любоў сваю, і кроў сваю, і мужнасць</p>
<p>Мы аддаём без слоў табе адной!</p>
<p> </p>
<p>1955</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>