<div class="container">
<div class="book-utils">
<div id="qrcode"></div>
<a href="/Ales_Zvonak/Zapalarje.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1949 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Запаляр'е -->
<h2><a href="http://knihi.com/Ales_Zvonak/">Алесь Звонак</a></h2>
<h2>Запаляр'е</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Гасне прысак змяркання,</p>
<p>Дачаснаю цемрай задушаны,</p>
<p>Поўнач — сцюж валадар —</p>
<p>У свае уваходзіць правы.</p>
<p>За сцяной галасы</p>
<p>Ці то водгалас спрэчак прыглушаны...</p>
<p>Б’ецца злосна ў замёрзлыя шыбы</p>
<p>Віхор снегавы.</p>
<p> </p>
<p>Нечы голас прастуджаны</p>
<p>Мкнецца асіліць завею:</p>
<p>«...Адчыні ты паціху калітку...» —</p>
<p>Раве ў цемнаце.</p>
<p>Я ламаю алоўкі,</p>
<p>А ён, адурэлы, шалее:</p>
<p>«...І ўвайдзі ў ціхі сад...</p>
<p>...Увайдзі ў ціхі сад ты, як цень...»</p>
<p> </p>
<p>Гэта ён, гэта ён</p>
<p>Маіх мук, маіх пошукаў сведка,</p>
<p>Што стаіць на паліцы ў кутку,</p>
<p>Гукавержац-вулкан,</p>
<p>Хоча ўпэўніць мяне,</p>
<p>Што вясною прыгожыя кветкі,</p>
<p>Што дарогі мае —</p>
<p>Толькі пыл, ды туман, ды бур’ян...</p>
<p> </p>
<p>Хлусіць той барытон...</p>
<p>Нездарма я страчаў непагоду</p>
<p>Твар у твар,</p>
<p>Каб яснелі наступнага чыстыя дні.</p>
<p>Так, напэўна, пілот</p>
<p>Галадуе без кіслароду,</p>
<p>Каб узняць самалёт</p>
<p>Да нябачанай вышыні...</p>
<p> </p>
<p>Я не госць на зямлі,—</p>
<p>Гаспадар і шукальнік старанны.</p>
<p>У глыбінях мярзлот,</p>
<p>Захаваных яе таямніц</p>
<p>Я багацці знаходжу,</p>
<p>Я ў белых снягоў акіяне</p>
<p>Не трымаю пазнання</p>
<p>У рамках даступных граніц...</p>
<p> </p>
<p>Гэта мне, гэта мне</p>
<p>Белым крыллем махаюць завеі,</p>
<p>Да мяне белы коннік зімы</p>
<p>Мчыць на белым кані...</p>
<p>Для мяне, для мяне</p>
<p>Дзень палярны ўрачыста святлее,</p>
<p>Для мяне ручаямі вясна</p>
<p>Несціхана звініць...</p>
<p> </p>
<p>Кожным нервам і мускулам,</p>
<p>Кожнай пульсуючай жылкай</p>
<p>Урачыстага поступу часу</p>
<p>Я рухі лаўлю.</p>
<p>Акрылены упартаю верай,</p>
<p>Дужэй за асілка —</p>
<p>Чалавек, што заклікан</p>
<p>Нашчэнт перайначыць зямлю.</p>
<p> </p>
<p>Песнапеўца жыцця</p>
<p>І глыбіняў падземных геолаг,</p>
<p>І палацаў паветраных</p>
<p>Муляр і інжынер,</p>
<p>І душы чалавечай</p>
<p>Канструктар руплівы й вясёлы,—</p>
<p>Я ў наступнага крыл</p>
<p>Не бяру напракат, напавер...</p>
<p> </p>
<p>Я ў наступнае йду,</p>
<p>І палярная ноч ружавее,</p>
<p>І з-за сопак сцюдзёнае сонца</p>
<p>Мне свеціць у твар,</p>
<p>Я іду — і пад ногі</p>
<p>Пакорна кладуцца завеі,</p>
<p>І ўцякаюць спалохана</p>
<p>Зграі пашарпаных хмар...</p>
<p> </p>
<p>1949</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>