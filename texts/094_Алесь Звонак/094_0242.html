<div class="container">
<div class="book-utils">
<div id="qrcode"></div>
<a href="/Ales_Zvonak/Pryhazosc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1974 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Прыгажосць -->
<h2><a href="http://knihi.com/Ales_Zvonak/">Алесь Звонак</a></h2>
<h2>Прыгажосць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Прыгажосць!</p>
<p>Глянь у вочы</p>
<p>Заснежанай далечы —</p>
<p>Час нібыта</p>
<p>Абліччам сваім пасвятлеў.</p>
<p>Бляск ліхтарны зайграў</p>
<p>У сняжынак крышталіках,</p>
<p>І растаў,</p>
<p>І прапаў</p>
<p>У бялявай імгле...</p>
<p> </p>
<p>Ах ты, сцюжная ноч,</p>
<p>Гул жыцця несціханы</p>
<p>Снежным пухам табе</p>
<p>Не пакрыць на зямлі!..</p>
<p>Студзень месяц,</p>
<p>Ты госць</p>
<p>Пачынанняў жаданых,—</p>
<p>Веру светлую ў заўтрашні дзень</p>
<p>Пасялі!</p>
<p> </p>
<p>Свет стары насцярожаны.</p>
<p>Лаваю льюцца</p>
<p>Шквал вялікіх баёў,</p>
<p>Штормы грозных падзей.</p>
<p>Маладыя вятры</p>
<p>Маладых рэвалюцый</p>
<p>Веюць алым прадвеснем</p>
<p>І ўночы, і ўдзень!</p>
<p> </p>
<p>Хай жа сэрца зямное</p>
<p>Стрывожана б’ецца,</p>
<p>Галасамі змагання</p>
<p>Урачыста гудзе!..</p>
<p>Скажам шчыра, сябры,</p>
<p>Нам не кепска жывецца,</p>
<p>Дык працягнем руку</p>
<p>Тым, хто сёння ў бядзе!</p>
<p> </p>
<p>Хай зімовым паветрам</p>
<p>Напоўняцца грудзі.</p>
<p>Час, на новыя подзвігі</p>
<p>Нас асяні!</p>
<p>Хай на ўсіх кантынентах</p>
<p>Работныя людзі</p>
<p>Не пабачаць</p>
<p>Злавеснага ценю вайны!</p>
<p> </p>
<p>Сыдзе з твараў хай выраз</p>
<p>Турботны і строгі,</p>
<p>Радасць хай пераступіць</p>
<p>Праз кожны парог!</p>
<p>Хай былыя гады,</p>
<p>Як слупы ўздоўж дарогі,</p>
<p>Стануць сведкамі</p>
<p>Нашых цяжкіх перамог!</p>
<p> </p>
<p>Нам нямала прыпала</p>
<p>І поту, і працы,</p>
<p>Толькі мы ад тых спраў</p>
<p>Падужэлі ў плячах!</p>
<p>На трыбунах планеты</p>
<p>Пад буры авацый</p>
<p>Голас Партыі пашай</p>
<p>Не раз прагучаў,</p>
<p> </p>
<p>Каб зямлю адагрэла</p>
<p>Чаканай адлігай</p>
<p>Сонца дружбы і міру,</p>
<p>Што мы узнялі,</p>
<p>Каб халоднай вайны</p>
<p>Разламаныя крыгі</p>
<p>У нябыт забыцця</p>
<p>Назаўсёды сплылі!</p>
<p> </p>
<p>Хай святляк-маладзік</p>
<p>Па сасёнках ды ёлках</p>
<p>Сее срэбраны пыл</p>
<p>Між маўклівых палян,</p>
<p>У шчаслівых вачах</p>
<p>Хай зайграюць вясёлкі,</p>
<p>Хай спачне</p>
<p>Ад натужнае працы зямля!</p>
<p> </p>
<p>Хай пуховай хусцінкай</p>
<p>Сагрэе ёй грудзі</p>
<p>Легкадумных сняжынак</p>
<p>Павольны палёт...</p>
<p>Прыгажосць,</p>
<p>Спадарожніцай будзь добрым людзям,</p>
<p>Што за мір на зямлі</p>
<p>Выйшлі ў новы паход!</p>
<p>1974</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>