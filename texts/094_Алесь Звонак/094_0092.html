<div class="container">
<div class="book-utils">
<div id="qrcode"></div>
<a href="/Ales_Zvonak/Viacerni_Minsk.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1970 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Вячэрні Мінск -->
<h2><a href="http://knihi.com/Ales_Zvonak/">Алесь Звонак</a></h2>
<h2>Вячэрні Мінск</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Калі загараюцца ў горадзе родным агні</p>
<p>І мякка кладуцца на сцены яго светацені,</p>
<p>Я Час заклікаю: вярні,</p>
<p>хоць на момант вярні</p>
<p>Стракаты ўспамін</p>
<p>у ружова-праменным спляценні!</p>
<p> </p>
<p>Па-даўняму на паваротах скрыгоча трамвай,</p>
<p>Блакітныя іскры выкрэшвае сіні тралейбус,</p>
<p>І спіць, не паспеўшы пажоўкнуць,</p>
<p>у парках трава,</p>
<p>Дзе снег прыцярушыў</p>
<p>яшчэ не застыўшую глебу...</p>
<p> </p>
<p>Мой горад!</p>
<p>Суровай і строгай твая прыгажосць</p>
<p>Стваралася ў дні,</p>
<p>калі памяць вайны не астыла.</p>
<p>І камень твой кожны</p>
<p>любоў сагравала, не злосць,</p>
<p>І сонца Наступнага з кожнае шыбы свяціла.</p>
<p> </p>
<p>Мой горад,</p>
<p>паклаўшы на сэрца руку, я скажу:</p>
<p>Памножыўшы веру і мужнасць</p>
<p>на гарт і адвагу,</p>
<p>Ніхто з нас не кляўся</p>
<p>ні кнігам святым, ні крыжу,</p>
<p>Каб вернасць табе захаваць,</p>
<p>як пад сцягам прысягу!</p>
<p> </p>
<p>Праз бедствы ваеннай разлукі</p>
<p>з нас кожны пранёс</p>
<p>Нязменнасць пачуццяў,</p>
<p>высокай любові гарэнне,</p>
<p>Каб шчасцем вяртання,</p>
<p>як токам працятым наскрозь,</p>
<p>Шчакою прыпасці</p>
<p>да цёплых ад сонца каменняў...</p>
<p> </p>
<p>Як з попелу казачны птах,</p>
<p>ты узняўся з руін</p>
<p>Да светлых вышынь,</p>
<p>перамытых праменным разводдзем,</p>
<p>Каб люд разнамоўны</p>
<p>з далёкіх ці блізкіх краін</p>
<p>Нямеў ад здзіўлення —</p>
<p>кім стаў ты за чвэртку стагоддзя!</p>
<p> </p>
<p>Я ведаў калісьці</p>
<p>і ведаю гэта цяпер:</p>
<p>Цябе я не ўслаўлю</p>
<p>радком сваім сціплым і сціслым.</p>
<p>А ўсё ж запаветнаму слову паэта павер,</p>
<p>Хай шчырасць прызнання</p>
<p>падслухае ціхая Свіслач:</p>
<p> </p>
<p>Я твой з нараджэння,</p>
<p>ўлюбёны ў цябе старажыл,</p>
<p>Твой муляр,</p>
<p>Што ўклаў не адну ў твой падмурак цагліну,</p>
<p>Каб пыл руйнавання пракляўшы,</p>
<p>ты тройчы ажыў</p>
<p>Ва ўсім харастве</p>
<p>і ва ўсёй прамізне</p>
<p>строгіх ліній...</p>
<p> </p>
<p>Калі загараюцца ў горадзе мілым агні</p>
<p>І блізіцца поўнач,</p>
<p>я Часу нагадваю часта:</p>
<p>Старонку жывую пражытага дня адгарні,—</p>
<p>Хай, сонцам заліты,</p>
<p>дзень заўтрашні свеціцца шчасцем!</p>
<p>1970</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>