<div class="container">
<div class="book-utils">
<div id="qrcode"></div>
<a href="/Ales_Zvonak/Moj_dom.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1970 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Мой дом -->
<h2><a href="http://knihi.com/Ales_Zvonak/">Алесь Звонак</a></h2>
<h2>Мой дом</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мой дом стаіць на вуліцы Купалы,</p>
<p>На беразе няшпаркае ракі,</p>
<p>Дзе нізка вербы да вады прыпалі,</p>
<p>Дзе за акном лунаюць галубкі.</p>
<p> </p>
<p>Дзе я з паверха пятага, як вязень,</p>
<p>Палоннік вечны рыфмы і радка,</p>
<p>Гляджу на кроны стогадовых вязаў,</p>
<p>На снег, што лёг на парк,</p>
<p>нібы паркаль...</p>
<p> </p>
<p>І бачу я, падняўшы, як забрала,</p>
<p>Тугую штору над сваім акном:</p>
<p>Ідзе з кійком на вуліцы Купала</p>
<p>У невялічкі свой драўляны дом.</p>
<p> </p>
<p>Непадалёк, не больш за два кварталы,</p>
<p>Ён пад таполяй, у густым садку,</p>
<p>Той мілы кут, дзе жыў калісь Купала,</p>
<p>Дзе салаўіны спеў будзіў раку...</p>
<p> </p>
<p>Вось узышоў ён на каменны ганак,</p>
<p>Зірнуў наўкол, зірнуў і не пазнаў:</p>
<p>Ружовым птахам б’ецца ў вокны ранак,</p>
<p>І вочы слепіць снегу белізна...</p>
<p> </p>
<p>І дом не той, і ссечана таполя,</p>
<p>І паяснеў нібыта далягляд,</p>
<p>І з барэльефа ён глядзіць, як колісь,</p>
<p>На малады ў сняжынках срэбных сад...</p>
<p> </p>
<p>І ўсё, чым жыў калісьці, жыў і марыў,</p>
<p>Як у чароўнай казцы ажыло:</p>
<p>Вунь за ракою падпірае хмары</p>
<p>Ажурнай вежы вострае стыло;</p>
<p> </p>
<p>Вунь бераг дружна гмахі абступілі,</p>
<p>Зарэчных хатак знік пахілы строй...</p>
<p>«Народзе мой, дзе ўзяў ты столькі сілы,</p>
<p>Каб гэта ўсё стварыць сваёй рукой?!»</p>
<p> </p>
<p>Ён так сказаў? А можа, мне здалося?</p>
<p>Адно здаецца — ісціну знайду:</p>
<p>Былое тут з цяперашнім злілося</p>
<p>У сугалоссе здзейсненых задум!</p>
<p>1970</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>