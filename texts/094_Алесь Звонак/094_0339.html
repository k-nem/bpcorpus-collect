<div class="container">
<div class="book-utils">
<div id="qrcode"></div>
<a href="/Ales_Zvonak/Ja_hety_dzien_piaju.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1972 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Я гэты дзень пяю... -->
<h2><a href="http://knihi.com/Ales_Zvonak/">Алесь Звонак</a></h2>
<h2>Я гэты дзень пяю...</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Каторы раз, каторы раз</p>
<p>Я гэты дзень пяю,</p>
<p>Як нараджэння светлы час,</p>
<p>Як маладосць маю!</p>
<p>Каторы раз, каторы раз,</p>
<p>Суняўшы сэрца бой,</p>
<p>Я паўтараю дзіва-сказ,</p>
<p>Падказаны табой!</p>
<p> </p>
<p>І, заварожаны красой,</p>
<p>Дзіўлюся сам не свой,</p>
<p>Як ты хусцінкай снегавой</p>
<p>Прыкрыла твар і строй,</p>
<p>Як раскаціў туман сувой</p>
<p>Па руні маладой,</p>
<p>Як пурпуровай мітульгой</p>
<p>Кіпіць сцягоў прыбой,</p>
<p> </p>
<p>Як роўна дыхаеш, зямля,</p>
<p>Аддаўшы ўсё спаўна</p>
<p>За нот, за рукі ў мазалях,</p>
<p>За працу дацямна!</p>
<p>І чую я: гудзе здаля</p>
<p>Басовая струна —</p>
<p>Святочны голас узняла</p>
<p>Людская гамана...</p>
<p> </p>
<p>Каторы раз, каторы раз</p>
<p>Нясу я песень дар</p>
<p>У гонар твой, рабочы клас,</p>
<p>І твой — зямлі ўладар!</p>
<p>І тым, хто ўзняў высока нас</p>
<p>Да серабрыстых хмар,</p>
<p>Тым, хто пранёс праз бурны час</p>
<p>Агнёвых сэрцаў жар!</p>
<p> </p>
<p>Хвала табе, братоў хаўрус,</p>
<p>Што не разліць вадой,</p>
<p>Што злучаны ў адзін саюз</p>
<p>Дзяржаўнаю рукой!</p>
<p>Гадоў пражытых цяжкі груз</p>
<p>Ты з гонарам пранёс,</p>
<p>Змяшаўшы тых у прах і друз,</p>
<p>Хто нёс нам рабства лёс!</p>
<p> </p>
<p>Закон сяброўства, век жыві,</p>
<p>Свой круг шырокі множ!</p>
<p>Хай высахнуць сляды крыві,</p>
<p>Забойца кіне нож!</p>
<p>Цану сяброўству і любві,</p>
<p>Праверыўшы ў агні,</p>
<p>Мы клічам: прэч, крывавы вір,</p>
<p>Прэч, чорны цень вайны!</p>
<p> </p>
<p>След рэвалюцыі на ўсім,</p>
<p>Жывы, гарачы след,</p>
<p>І там, дзе войны сцелюць дым,</p>
<p>І дзе праз мора бед</p>
<p>Ідуць народы шляхам тым,</p>
<p>Што наш народ праклаў.</p>
<p>О свет стары, дрыжыць пад ім,</p>
<p>Гарыць пад ім зямля!</p>
<p> </p>
<p>Гудзе хай восень на дудзе,</p>
<p>Шумяць дажджы ў двары,—</p>
<p>Услаўце, людзі, гэты дзень</p>
<p>Кастрычніцкай пары!</p>
<p>Услаўце, людзі, гэты дзень,</p>
<p>Бо час, абмыты ім,</p>
<p>На цэлы век памаладзеў</p>
<p>У поступе сваім!</p>
<p> </p>
<p>Каторы раз, каторы раз</p>
<p>Душа мая пяе,</p>
<p>Калі ў перадсвітальны час</p>
<p>Зямля ад сну ўстае,</p>
<p>Калі аркестраў гром ураз</p>
<p>Над плошчамі плыве...</p>
<p>Хай гэты дзень і гэты час</p>
<p>Над вечнасцю жыве!</p>
<p>1972</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>