<div class="container">
<div class="book-utils">
<div id="qrcode"></div>
<a href="/Ales_Zvonak/Arbat.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1932 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Арбат -->
<h2><a href="http://knihi.com/Ales_Zvonak/">Алесь Звонак</a></h2>
<h2>Арбат</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p>Шуміць шматлюдны ўвечары Арбат,</p>
<p>Блішчыць асфальт паліраваным люстрам.</p>
<p>З высокіх дахаў — цёмнага гарба —</p>
<p>Звініць капеж красавіка салютам...</p>
<p> </p>
<p>Ідзе вясна. Яе бадзёры гул</p>
<p>Над гмахамі, над плошчамі сталіцы</p>
<p>Зганяе халаджавую смугу</p>
<p>Ласкаваю, як дых дзіцячы, гліцай.</p>
<p> </p>
<p>І тут нічым уздыму не супяць,—</p>
<p>Ён урываецца ў трамвайны скрогат,</p>
<p>Зганяе ён маршчынкі з твараў строгіх,</p>
<p>І маладзее ад яго Масква...</p>
<p> </p>
<p>І маладзею я, і ты, і сотні тысяч</p>
<p>Такой жа неўгамоннай грамады,</p>
<p>Што рве ў шматкі былых зацішкаў цішу,</p>
<p>Што гоніць прэч былых ідылій дым!..</p>
<p> </p>
<p>Бо йдзе эпоха цвёрдаю хадой,</p>
<p>Апранутая ў камень і жалеза;</p>
<p>Бо над зямлёю нашай маладой</p>
<p>Шумяць гады вясновым ветрам свежым!..</p>
<p> </p>
<p>Таму згані, каханая, з вачэй</p>
<p>Туман трывог. Хай просты і суровы</p>
<p>Іх позірк разгараецца ярчэй,</p>
<p>Як зор святло у поцемку начэй,</p>
<p>Як шчырасцю народжанае слова...</p>
<p> </p>
<p> </p>
<h3><a id="chapter2"></a>2</h3>
<p>У завірусе будных дзён і спраў</p>
<p>Губляюцца сябры і аднагодкі.</p>
<p>У фарбы сноў нядрэмная пара</p>
<p>Знаёмай урываецца паходкай...</p>
<p> </p>
<p>Яна іскрыцца ў позірку вачэй,</p>
<p>У шпаркім поступе, у жвавых рухах,</p>
<p>І ў рытме тым ты хочаш сам хутчэй</p>
<p>Узяць стырно жыцця надзейна ў рукі,</p>
<p> </p>
<p>Каб струны жыл, напятыя крывёй,</p>
<p>Дзён музыкаю радасна звінелі,</p>
<p>Каб зрок упарты і гарачы твой</p>
<p>Глядзеў наступным дням у вочы смела;</p>
<p> </p>
<p>Каб не цвіло акрасаю пустой</p>
<p>Радкоў прыгожых залатое пер'е,</p>
<p>Каб станавіўся у вялікі строй,</p>
<p>Як майстра песень, а не падмасцер’е!..</p>
<p> </p>
<p>Каб слоў тваіх шурпатая жарства</p>
<p>Сапраўднаю нянавісцю гарэла</p>
<p>Да тых, хто веліч часу, хараства</p>
<p>Аздоблівае таннай акварэляй;</p>
<p> </p>
<p>Хто далікацтвам прыхаваўшы фальш,</p>
<p>Маной цыруючы душы прарэхі,</p>
<p>Шчэ выдае да нашых дзён амаль</p>
<p>За поўны голас слоў пустое рэха...</p>
<p> </p>
<p> </p>
<h3><a id="chapter3"></a>3</h3>
<p>Люблю брысці ў сутонні вечароў</p>
<p>Па вуліцах узрушаных маскоўскіх...</p>
<p>Гарыць святло няяркіх ліхтароў...</p>
<p>І хочацца гаворкі па-сяброўску,</p>
<p>Пра тое,</p>
<p>чым жыве душа і кроў...</p>
<p> </p>
<p>Так і сустрэча гэтая прыйшла,</p>
<p>Як нейкае раптоўнае здарэнне:</p>
<p>Мне на плячо рука твая лягла,</p>
<p>А ў вочы —</p>
<p>воч блакітнае мігценне...</p>
<p> </p>
<p>На заклік твой маўклівы адкажу</p>
<p>Я шчырасцю, сагнаўшы чэмер горкі</p>
<p>Журботных дум. І ты вачэй не жмур,—</p>
<p>Хай будзе задушэўнаю гаворка!</p>
<p> </p>
<p>Пара стрымаць пачуццяў шпаркі лёт,</p>
<p>І лёгкасць дум, і крылле маладосці!..</p>
<p>Так гладзь азёрную зімовы першы лёд</p>
<p>У звонкі снежань апаўночы мосціць...</p>
<p> </p>
<p>Мы сталі ўдумней за пражыты год,</p>
<p>Мы асмяялі разам яшчэ ўчора</p>
<p>Стракатасць стрэч і разнабой прыгод,</p>
<p>Нядоўгую няўдач юнацкіх горыч...</p>
<p> </p>
<p>Хадзем жа, любая, пад светлы далягляд,</p>
<p>Пад шум вясны і дзён няспынны грукат</p>
<p>На ясны, на шырокі й просты шлях,</p>
<p>Як у маленстве, ўзяўшыся за рукі!..</p>
<p> </p>
<h3><a id="chapter4"></a>4</h3>
<p>Што нам заклятых ворагаў мана?!</p>
<p>На чорны лес хай сыдзе іх нявер’е!</p>
<p>У нас — дарога простая адна,</p>
<p>Па ёй з табой і будзем мілі мераць!..</p>
<p> </p>
<p>Барозны часу хай прарэжуць лоб,</p>
<p>Хай прыварожаць скроні нашы срэбрам,</p>
<p>Мы будзем ведаць: шквалам нас нясло,</p>
<p>У ноч, у бездараж, праз багны і праз грэблі.</p>
<p> </p>
<p>Каб даль яснела маладым жыццём,</p>
<p>Ішлі мы ўгору па крутым уздыме,</p>
<p>Сатлелы ўшчэнт мінуўшчыны касцёр</p>
<p>Тапталі мы нагамі маладымі...</p>
<p> </p>
<p>З нас кожны выканаць быў з радасцю гатоў</p>
<p>Загад эпохі і няўхільны, й слушны...</p>
<p>Без літасці, без спачувальных слоў</p>
<p>Мы пакідалі ззаду маладушных.</p>
<p> </p>
<p>Таму й скупыя для пустых забаў,</p>
<p>Таму штодзень трымаем вуха востра:</p>
<p>Яшчэ ў наступным шмат гарачых спраў,</p>
<p>Яшчэ завуць няпройдзеныя вёрсты...</p>
<p> </p>
<p>Навокал свет, як вогненны вулкан,</p>
<p>Гісторыя рыхтуе грозны выбух...</p>
<p>Дык скіньма прэч драбнот тугі аркан</p>
<p>І асабістых спраў цяжкія глыбы!</p>
<p> </p>
<p> </p>
<h3><a id="chapter5"></a>5</h3>
<p>Цябе, любоў мая, вітаю зноў</p>
<p>У незвычайны гэты цёплы вечар!</p>
<p>Вятрыска цёплы дыхае вясной</p>
<p>На нечаканасць нашае сустрэчы.</p>
<p> </p>
<p>Вячорны змрок агортвае муры,</p>
<p>Дымок туману над Масквою сцеле...</p>
<p>Так блізкі нам нямоўчны гэты рытм,</p>
<p>Калі ідзеш і вуліцаў тунелі</p>
<p>Кідаюць блікі з вокан на панелі...</p>
<p> </p>
<p>Мы зноў з табою ў рупнай грамадзе,</p>
<p>Прыціснуўшы цясней да локця локаць...</p>
<p>Дзесь над Сакольнікамі памірае дзень,</p>
<p>Да золаку ж другога дня далёка...</p>
<p> </p>
<p>Як хораша ўдваіх вось так блукаць</p>
<p>Пасля кіпучай працы ў вечар гэты,</p>
<p>Трымаць юнацтва шчасце у руках</p>
<p>Нам, полымем эпохі абагрэтым!</p>
<p> </p>
<p>І йсці ды йсці... І цёплых зор касцёр</p>
<p>Хай зіхаціць над нашай галавою.</p>
<p>Пакуль наканавана нам жыццём</p>
<p>Любоў і шчасце падзяляць з табою!</p>
<p> </p>
<p>І, можа быць, каму зусім няўцям,</p>
<p>Што гэта наша лепшае імгненне —</p>
<p>Кавалачак вялікага быцця,</p>
<p>Іскрынка вокамгненнага натхнення!..</p>
<p> </p>
<p>1932</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>