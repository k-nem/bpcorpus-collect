<div class="container">
<div class="book-utils">
<div id="qrcode"></div>
<a href="/Ales_Zvonak/Zahaj.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1929 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Загай -->
<h2><a href="http://knihi.com/Ales_Zvonak/">Алесь Звонак</a></h2>
<h2>Загай</h2>
<div style="height: 3rem"></div>
<!-- TOC_BEGIN -->
<a href="#chapter1">Уступ</a><br/>
<a href="#chapter2">1</a><br/>
<a href="#chapter3">2</a><br/>
<a href="#chapter4">3</a><br/>
<a href="#chapter5">4</a><br/>
<a href="#chapter6">5</a><br/>
<a href="#chapter7">6</a><br/>
<a href="#chapter8">7</a><br/>
<a href="#chapter9">8</a><br/>
<a href="#chapter10">9</a><br/>
<a href="#chapter11">10</a><br/>
<a href="#chapter12">11</a><br/>
<a href="#chapter13">12</a><br/>
<a href="#chapter14">13</a><br/>
<a href="#chapter15">14</a><br/>
<a href="#chapter16">15</a><br/>
<a href="#chapter17">16</a><br/>
<a href="#chapter18">17</a><br/>
<a href="#chapter19">18</a><br/>
<a href="#chapter20">19</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>Уступ</h3>
<p> </p>
<p>Мой край задуменны!</p>
<p>Пад шолах палёў,</p>
<p>Пад грукат</p>
<p>жалезнага грому,</p>
<p>Праз буры</p>
<p>ты поступам цвёрдым прайшоў,</p>
<p>Браў штурмам</p>
<p>спічастыя стромы.</p>
<p>Я вухам сваім</p>
<p>прыпаду да зямлі,</p>
<p>Біццё яе сэрца</p>
<p>пачую,</p>
<p>Калі на бярозцы</p>
<p>распусціцца ліст,</p>
<p>Сустрэўшы вясну маладую.</p>
<p>Пачую я водгулле</p>
<p>бур-навальніц</p>
<p>І рэха</p>
<p>былых ліхалеццяў,</p>
<p>Што памяць трывожаць —</p>
<p>гані не гані,—</p>
<p>Трымай не трымай яе ў лейцах!</p>
<p>Пачую я водгулле</p>
<p>даўніх гадоў</p>
<p>Праз лёгкі дымок успамінаў,</p>
<p>Што часам нахлынуць</p>
<p>нячутнай хадой,</p>
<p>Світанкам празрыстым</p>
<p>і сінім...</p>
<p>Згадаю:</p>
<p>на хвалях нягод і прыгод,</p>
<p>Рвуць ветразі</p>
<p>ветры тугія...</p>
<p>Адны дасягаюць</p>
<p>сваіх берагоў,</p>
<p>У бездані гінуць</p>
<p>другія...</p>
<p>І часта,</p>
<p>калі я адзін на адзін</p>
<p>З бяссонніцай —</p>
<p>госцяй нязванай,—</p>
<p>Мне вобразы</p>
<p>даўніх трывожных часін</p>
<p>Прымрояцца неспадзявана...</p>
<p>Я рад ім.</p>
<p>Самота — бяссонне й туга,</p>
<p>Паўзуць,</p>
<p>а не мчацца гадзіны...</p>
<p>— Сядайце.</p>
<p>Завуць вас, здаецца, Загай,</p>
<p>А вас, мне здаецца, Галінай...</p>
<p>Я вас не шукаў</p>
<p>на жыццёвых шляхах,</p>
<p>Блукаючы ў пошуках тэмы,—</p>
<p>Прыйшлі, дык жывіце</p>
<p>ў нязграбных радках,</p>
<p>Жывіце, як дома, ў паэме!..</p>
<p> </p>
<p> </p>
<p> </p>
<h3><a id="chapter2"></a>1</h3>
<p>Думы, думы! Узлятайце ўвысь,</p>
<p>Быццам птахі!</p>
<p>Адлятае ўсё, як журавы</p>
<p>Млечным Шляхам.</p>
<p> </p>
<p>Белых крылаў лёгкапёры шум</p>
<p>Сціхне ў далях,</p>
<p>Закране ўспамінамі душу,</p>
<p>Светлым жалем.</p>
<p> </p>
<p>Прашумела шчасце, як вясна,</p>
<p>Празвінела,</p>
<p>І дзяўчына ходзіць дацямна</p>
<p>Садам белым...</p>
<p> </p>
<p>Галаву схіліўшы, ружы куст</p>
<p>Ціха дрэмле.</p>
<p>Маладзік рассыпаў па пяску</p>
<p>Блікі срэбра...</p>
<p> </p>
<p>І павольна дзесьці той парой</p>
<p>Песня гасне:</p>
<p>— Дзе ты, мілы, дзе ты, сокал мой</p>
<p>Сокал ясны?!</p>
<p> </p>
<p>Можа, крылле сокал паламаў,</p>
<p>Мо загінуў?</p>
<p>Вечар, вечар, не трывож дарма</p>
<p>Ты дзяўчыну!</p>
<p> </p>
<p>Па садочку я хаджу адна,</p>
<p>Пахаджаю.</p>
<p>Прынясі мне вестачку, вясна,</p>
<p>Я чакаю...</p>
<p> </p>
<p>Хутка, хутка саду адцвісці</p>
<p>Цветам белым...</p>
<p>Ты ляці, саколік мой, ляці</p>
<p>Горда, смела!</p>
<p> </p>
<p>А ці крылле сокал паламаў,</p>
<p>Ці загінуў?!</p>
<p>…...............................................</p>
<p>Многа, многа вечар нашаптаў</p>
<p>Дум Галіне.</p>
<p> </p>
<p> </p>
<h3><a id="chapter3"></a>2</h3>
<p>А час ішоў. Над краем скрозь</p>
<p>Дні новыя ўставалі</p>
<p>У дыяментах ранніх рос,</p>
<p>У пунсавейных далях.</p>
<p> </p>
<p>Зірні наўкола, стань, пастой,</p>
<p>Дзівіся пекнатою,</p>
<p>Як белы месяц над ракой</p>
<p>Плыве ў нямым спакоі.</p>
<p> </p>
<p>І калі здолен адчуваць,—</p>
<p>Адчуй усёй душою</p>
<p>Хаду зямнога хараства</p>
<p>Арбітай векавою...</p>
<p> </p>
<p>Вядзе зямля свой просты шлях</p>
<p>Праз зорак мірыяды...</p>
<p>Салодка дыхае зямля,</p>
<p>Жывому дорыць радасць...</p>
<p> </p>
<p>У змене тых начэй і дзён</p>
<p>Адчуй яе дыханне,</p>
<p>Вясны чароўны перазвон</p>
<p>І ў сэрцы хваляванне.</p>
<p> </p>
<p>Маўчыць прастор... Былога гром</p>
<p>Знік водгаласам дальнім.</p>
<p>Рух аднаўлення йдзе суздром</p>
<p>Над прахам руйнавання.</p>
<p> </p>
<p>Зірні: адноўлен вечны рух,</p>
<p>Пульсуе працай горад,</p>
<p>Што кроквы, нібы сотні рук,</p>
<p>Узняў рашуча ўгору.</p>
<p> </p>
<p>Тут дойлідства такі размах,</p>
<p>Што глянеш — дух займае...</p>
<p>На жаль, чамусьці тут няма</p>
<p>Таварыша Загая...</p>
<p> </p>
<p>Чаму? Пажоўклыя лісткі</p>
<p>Чыесьці я гартаю</p>
<p>І пазнаю руку й радкі,</p>
<p>Што пісаны Загаем...</p>
<p> </p>
<p> </p>
<h3><a id="chapter4"></a>3</h3>
<p>(Лісткі з запісной кніжкі Загая)</p>
<p> </p>
<p>«...Падобен дзень на дзень.</p>
<p>Ажно не верыцца,</p>
<p>Я ў краі тым,</p>
<p>Дзе неба ды кавыль,</p>
<p>Дзе ночы мяккім аксамітам</p>
<p>Сцелюцца,</p>
<p>Дзе не сціскае боль</p>
<p>Мне галавы...</p>
<p> </p>
<p>Дзе ноч не мучыць</p>
<p>Чорнымі кашмарамі,</p>
<p>Не глушыць боль</p>
<p>Каробкі чарапной,</p>
<p>Дзе тоне стэп</p>
<p>У ружаватым марыве,</p>
<p>І бліскавіцы</p>
<p>Б’юцца у акно...</p>
<p> </p>
<p>Дзе ў табунах</p>
<p>Жаробкам так прывольна</p>
<p>Па-маладому вабна</p>
<p>Заіржаць,</p>
<p>Дзе атруціць душу мне</p>
<p>Больш не здольна</p>
<p>Расчараванняў едкая іржа...</p>
<p> </p>
<p>Палюй на дроф,</p>
<p>Вазьмі ягдташ і лайку,</p>
<p>Паветрам чыстым</p>
<p>Змору з твару змый,</p>
<p>Расчулься —</p>
<p>Вунь вясёлыя малайкі</p>
<p>Табе падносяць</p>
<p>Пеністы кумыс...</p>
<p> </p>
<p>І схлыне боль</p>
<p>З былой глыбокай раны,</p>
<p>Усплыве ўспамін</p>
<p>Аб дальняй дарагой,</p>
<p>Калі вады сцюдзёнае</p>
<p>З кунгану</p>
<p>Пап’еш ты з рук</p>
<p>Башкіркі маладой.</p>
<p> </p>
<p>І гэтак смешна</p>
<p>Загарацца вочы,</p>
<p>Як скажаш ёй:</p>
<p>«Рахмэт, якшы кізэм!»<sup><a href="#footnote-1">5</a></sup></p>
<p>Ах, біся, сэрца,</p>
<p>У грудзях дзявочых,</p>
<p>Пакут не знала першых балазе!..</p>
<p> </p>
<p>...Дзень, як джыгіт,</p>
<p>На плечы бурку ўскіне</p>
<p>І ўраз патоне</p>
<p>У начной імгле...</p>
<p>Згадаю ўсё я</p>
<p>Ў гэтую хвіліну:</p>
<p>І мілы вобраз,</p>
<p>Як маланкі след,</p>
<p>І тых сустрэч кароткіх</p>
<p>Прысмак горкі,</p>
<p>І расставанняў нежаданых час...</p>
<p>Чакай працягу</p>
<p>Нашае гаворкі,</p>
<p>Няхай яна</p>
<p>Навекі злучыць нас!..»</p>
<p> </p>
<p> </p>
<h3><a id="chapter5"></a>4</h3>
<p>А было: над слабадой на ўскраіне</p>
<p>Каміны заводаў не дымяць,</p>
<p>Там, дзе некалі спявалі «барыню»,</p>
<p>Памінаецца чыясьці «маць»...</p>
<p> </p>
<p>Свішча вецер глоткаю асіплай</p>
<p>Дні над горадам, як вараннё,</p>
<p>Каркаюць над хатамі, дзе Свіслач</p>
<p>Дрэмле ціхім немарасным сном...</p>
<p> </p>
<p>Галадухі нечаканай гора</p>
<p>Ліхаманкай свеціцца ў вачах.</p>
<p>Спіць трывожна расстраляны горад,</p>
<p>Цемраю спавіты па начах.</p>
<p> </p>
<p>Каб назаўтра зноў каменным болем</p>
<p>Зеўраць з пашчаў выбітых акон...</p>
<p>Тут клясці дарэмна будзеш долю,</p>
<p>Тут разруха правіць свой закон...</p>
<p> </p>
<p>Тут дамок на ўскраіне пануры</p>
<p>Пакасіўся моўчкі нежылы,</p>
<p>Толькі дах жалезны бровы хмурыць,</p>
<p>Уздыхае, можа, аб былым?!.</p>
<p> </p>
<p>Тут калісьці ў сям’і Загаяў</p>
<p>Гадаваўся непакорны сын...</p>
<p>Дом даўно ўжо век свой дажывае,</p>
<p>Драўляныя сняцца яму сны...</p>
<p> </p>
<p>А ля кожнай маленечкай крамы</p>
<p>Доўгі хвост згаладалай чаргі,</p>
<p>Ды вітрын апусцелыя рамы,</p>
<p>Абаранкаў жалезных кругі...</p>
<p> </p>
<p>Гэта ўсё, быццам прыкрая небыль</p>
<p>Звар’яцелых заблытаных дзён —</p>
<p>Чорны фунт асцюковага хлеба</p>
<p>Па цане тагачаснай — мільён!</p>
<p> </p>
<p>Сапраўды, можа, дні звар’яцелі</p>
<p>Ды імчацца шалёна кудысь?!.</p>
<p>Можа, ў скогаце дзікіх мяцеліц</p>
<p>Пагубляліся сцежкі й сляды?!.</p>
<p> </p>
<p>Не, ёсць адрас і помсце й праклёнам</p>
<p>За пажары, за смерці, за кроў...</p>
<p>...І няспынна плылі эшалоны</p>
<p>Пад жалезны калёсны гром...</p>
<p> </p>
<p>Навальніца над горадам вісла,</p>
<p>З фронту дзьмулі вятры падзей...</p>
<p>Прычакала дрымотная Свіслач</p>
<p>Свой авеяны зарывам дзень...</p>
<p> </p>
<p>Дні чырвонай зарой зашугалі,</p>
<p>Над зямлёй загудзеў ураган,</p>
<p>І нястрымнай, разгойданай хваляй</p>
<p>Пракацілася слова «Паўстань!»</p>
<p> </p>
<p>Хто пракляццем быў катаваны</p>
<p>І хто з голаду вечна пух,</p>
<p>Дзень прыйшоў твой доўгачаканы,</p>
<p>Над развеяным попелам скрух!</p>
<p> </p>
<p>Дні з імпэтам шалёным пабеглі,</p>
<p>І, спазнаўшы апошні урок,</p>
<p>Цар Міколка — паскрэбак нягеглы —</p>
<p>З Магілёва спалоханы ўцёк...</p>
<p> </p>
<p>Але сціх той віхор перакатны,</p>
<p>Ды прамоў несціханых град,</p>
<p>Па-ранейшаму гул гарматны</p>
<p>Далятаў з-за далёкіх Карпат...</p>
<p> </p>
<p>І шугалі здалёку пажары,</p>
<p>І вайна не сціхала грымець,</p>
<p>І касіла свае ахвяры</p>
<p>Ненажэрная хцівая смерць...</p>
<p> </p>
<p>Па-ранейшаму йшлі эшалоны</p>
<p>Ў пекла, ў лівень гарачы свінца,</p>
<p>Горла Керанскі драў натхнёна:</p>
<p>«Вайна</p>
<p>да пераможнага</p>
<p>канца!»</p>
<p>А горад ашчэрыўся грозна</p>
<p>Спічакамі сваіх вільчакоў.</p>
<p>І па бруку ступаў асцярожна</p>
<p>Папярэднік наступных баёў...</p>
<p> </p>
<p>Вось тады з пекла фронту й вярнуўся</p>
<p>З незагоенай ранай Загай</p>
<p>Пад загад начміліцыі Фрунзе,</p>
<p>Бальшавіцкай кагорты загад.</p>
<p> </p>
<p> </p>
<h3><a id="chapter6"></a>5</h3>
<p>Я мушу зрабіць адступленне,</p>
<p>Сюжэт павярнуўшы назад...</p>
<p>Чытач, набярыся цярпення,—</p>
<p>І час усяму свой, і лад.</p>
<p> </p>
<p>...Дамок пад рачулкай адменны,</p>
<p>Зялёны, абвіты плюшчом,</p>
<p>Стаяў у садку задуменны,</p>
<p>Нібыта агорнуты сном...</p>
<p> </p>
<p>Даўнютка чыноўнічак нейкі</p>
<p>Асеў ашчасліўлены тут,</p>
<p>Гадамі адкладваў капейкі,</p>
<p>Шчаслівы ствараючы кут...</p>
<p> </p>
<p>Меў жонку-красуню чыноўнік,</p>
<p>Маленькую Галю-дачку,</p>
<p>Быў смехам дзіцячым напоўнен</p>
<p>Дамок той утульны ў цяньку...</p>
<p> </p>
<p>Не часта сюды далятала</p>
<p>Далёкае рэха вайны,</p>
<p>І плакалі гукі раяля,</p>
<p>І стогны гітарнай струны...</p>
<p> </p>
<p>Адсутнічаў, значыць, чыноўнік,</p>
<p>Нявострае меў ён чуццё...</p>
<p>І толькі далёка за поўнач</p>
<p>Сціхала ў тым доме жыццё...</p>
<p> </p>
<p>Чыноўнік? Трывогай ніякаю</p>
<p>Сабе не псаваў ён настрой,</p>
<p>Сучасны Акакій Акакіевіч</p>
<p>Любіў цішыню і спакой.</p>
<p> </p>
<p>Любіў грамафон, і пласцінкі,</p>
<p>І Бальманта пару радкоў...</p>
<p>Галінка ж расла, як былінка,</p>
<p>Нібыта ў чужых, між бацькоў...</p>
<p> </p>
<p>Дзяцінства гады залатыя,</p>
<p>Маленства ружовыя сны,</p>
<p>Лятуць, як віхуры ліхія,</p>
<p>Як дні хуткабежнай вясны!..</p>
<p> </p>
<p>Гімназія й хатняя школа</p>
<p>Вучылі дзяўчынку штодзень:</p>
<p>Без папы у мамачкі Коля,</p>
<p>А з папай у мамы мігрэнь...</p>
<p> </p>
<p>Вярнуўся той папа аднойчы,</p>
<p>Хоць заўтра чакалі яго,</p>
<p>У мамінай спальні уночы</p>
<p>Мільгаў ад лампадкі агонь...</p>
<p> </p>
<p>І, мусіць, вярнуўся не ў пору</p>
<p>Парушыць салодкую ноч,—</p>
<p>Пакінуўшы гонар і шпоры,</p>
<p>Паручнік уцёк праз акно...</p>
<p> </p>
<p>Не будучы вельмі ахвочым</p>
<p>Да рогападобных аздоб,</p>
<p>Чыноўнік павесіўся ўночы,</p>
<p>І змоўк на паўмесяца дом.</p>
<p> </p>
<p>Нядоўга трывожыла гора</p>
<p>Парушаны ў доме спакой —</p>
<p>Вярнуўся паручнік той скора,</p>
<p>Дакручваць раман з удавой.</p>
<p> </p>
<p>Гады, нібы крыгі ў разводдзі,</p>
<p>Сплываюць вясновай парой...</p>
<p>Забралі ў шаснаццатым годзе</p>
<p>Паручніка Колю на фронт.</p>
<p> </p>
<p>І ціха зрабілася ў доме,</p>
<p>Хоць дзесьці раз’юшаны смерч</p>
<p>У пекле гарматным, у громе</p>
<p>Нёс людзям дачасную смерць...</p>
<p> </p>
<p>У полымным тым ліхалецці,</p>
<p>Той горка-гаротнай парой</p>
<p>Дзяўчынка Галінка, падлетак,</p>
<p>Расла, расцвітала красой...</p>
<p> </p>
<p>Крывёю зямля набрыняла,</p>
<p>Грымела ўжо блізка вайна...</p>
<p>...Сястрою ў ваенным шпіталі</p>
<p>Сустрэла Кастрычнік яна...</p>
<p> </p>
<p> </p>
<h3><a id="chapter7"></a>6</h3>
<p>О, горад! Натоўпы, ватоўкі</p>
<p>На плошчы ўсё льюцца і льюцца,</p>
<p>Ў руках то сцягі, то вінтоўкі —</p>
<p>Кастрычніцкая</p>
<p>Рэвалюцыя!</p>
<p> </p>
<p>О, горад! Спявай марсельезамі,</p>
<p>Грымі галасоў вадаспадамі,</p>
<p>Хрышчаны агнём і жалезам,</p>
<p>Гартаваны на барыкадах!</p>
<p> </p>
<p>Пракляцце былога, з вачэй ты</p>
<p>Знікні, развейся ў хмарах,</p>
<p>Усюды Саветы, ячэйкі,</p>
<p>Бальшавікі і камісары...</p>
<p> </p>
<p>Так, сарваўшы вякоў аковы,</p>
<p>Пракаціўшыся навальніцай над светам,</p>
<p>У муках цяжару шматвяковага</p>
<p>Нараджалася</p>
<p>Рэспубліка Саветаў!</p>
<p> </p>
<p> </p>
<h3><a id="chapter8"></a>7</h3>
<p>Глухая ноч маўчыць,</p>
<p>Глухая ноч вакол...</p>
<p>Трывожна горад спіць,</p>
<p>Схаваўшы неспакой.</p>
<p> </p>
<p>На вуліцах пустых</p>
<p>Сабака — рэдкі госць...</p>
<p>І шэпчуцца кусты,</p>
<p>Азяблыя наскрозь...</p>
<p> </p>
<p>Ды ў цішыні начной,</p>
<p>Узняўшы раптам пыл,</p>
<p>На вуліцы пустой</p>
<p>Мільгне аўтамабіль...</p>
<p> </p>
<p>І спіць усё вакол</p>
<p>Трывожна-чулым сном,</p>
<p>Ды толькі лье з акон</p>
<p>Святло адзіны дом.</p>
<p> </p>
<p>У доме гэтым штаб,</p>
<p>У штабе не да сну,</p>
<p>Цікуе вораг, каб</p>
<p>Зноў навязаць вайну...</p>
<p> </p>
<p>Зноў віснуць зграі хмар</p>
<p>I гарай  пахне зноў...</p>
<p>У штабе камісар</p>
<p>У куртцы скураной.</p>
<p> </p>
<p>З-за Нёмана чуваць</p>
<p>Трывожны гул гармат,</p>
<p>Зноў ворагі... Стрымаць! —</p>
<p>Ёсць з Піцера загад!</p>
<p> </p>
<p>Не дрэмле вораг там —</p>
<p>Пільнуе кожны крок.</p>
<p>І словы тэлеграм</p>
<p>Так востра колюць зрок.</p>
<p> </p>
<p>Паход варожых зграй</p>
<p>Любой цаной адбіць!</p>
<p>І моршчыць лоб Загай,</p>
<p>І пяць начэй не спіць...</p>
<p> </p>
<p>Світання паласа</p>
<p>Кладзе на шыбы след...</p>
<p>— Таварыш камісар,</p>
<p>З нарочным вам пакет.</p>
<p> </p>
<p>І скрозь начную муць,</p>
<p>Туману шызы дым</p>
<p>Аўтамабіль шуміць</p>
<p>Па горадзе пустым.</p>
<p> </p>
<p> </p>
<h3><a id="chapter9"></a>8</h3>
<p>У балотах пінскіх ногі вязлі,</p>
<p>Як мы йшлі паходам на Варшаву...</p>
<p>Акупанты край зрабілі вязнем —</p>
<p>Ожал бялы чорнаю няславай</p>
<p>Зганьбіў сам сябе ганебнай справай...</p>
<p> </p>
<p>Толькі-толькі узышоў над краем</p>
<p>Золак сотні год чаканай волі,</p>
<p>Наляцела легіёнаў зграя</p>
<p>Здрасаваць, стаптаць чужое поле,</p>
<p>Каб вярнуць ярмо былой нядолі.</p>
<p> </p>
<p>Год дваццаты... У агні пажараў</p>
<p>Маладой рэспублікі сталіца</p>
<p>З плеч сваіх страсала дыму хмары...</p>
<p>Паміналі не аднойчы ліхам</p>
<p>Ворагі Загая-камісара...</p>
<p> </p>
<p>У сядле ў нялёгкіх пераходах,</p>
<p>Наймітаў б’ючы Антанты белай,</p>
<p>Вызваленне братняму народу</p>
<p>Неслі мы.</p>
<p>Не помстаю кіпела</p>
<p>Наша кроў,</p>
<p>а полымем свабоды.</p>
<p> </p>
<p>Адгрымела, сціхла кананада,</p>
<p>Выйшлі ў поле рупныя ратаі</p>
<p>Сеяць зерне, ў сэрцы сеяць радасць,</p>
<p>Каб квітнець параненаму краю...</p>
<p>...Зноў Загай Апанскага загадам</p>
<p>Апынуўся на пярэднім краі...</p>
<p> </p>
<p> </p>
<h3><a id="chapter10"></a>9</h3>
<p>Горад, горад, зранены гадамі,</p>
<p>Не адразу раны ўсе залечыш...</p>
<p>Бо ляглі гадоў крывавых здані</p>
<p>На твае гранітавыя плечы.</p>
<p> </p>
<p>З цёмных нор, з закуткаў усялякіх</p>
<p>Абывацель вылез з мешчанінам,</p>
<p>Каб пад шэпт мурлатых ваўкалакаў</p>
<p>Нам прарочыць гібелі хвіліну...</p>
<p> </p>
<p>Апаўночы ў цемрадзі імглістай</p>
<p>Ці з абрэза, ці з замежнай зброі,</p>
<p>Цэляць прама ў сэрца камуніста,</p>
<p>Каб назад вярнулася старое...</p>
<p> </p>
<p>А з лясоў, з зялёных нетраў-сховішч</p>
<p>На пажары, на разбой крывавы</p>
<p>Гадам-катам выпаўз Балаховіч,</p>
<p>Белы найміт — майстар чорнай справы...</p>
<p> </p>
<p>Смецце гэта вымесці ўсё чыста</p>
<p>Загадала праўда нам святая...</p>
<p>Не да сну Апанскаму-чэкісту,</p>
<p>Не да сну паплечніку Загаю...</p>
<p> </p>
<p>Хто ў ахвярах нас абвінаваціць,</p>
<p>Мы за ўсё расквітваліся дорага!</p>
<p>Пасылала нас краіна-маці</p>
<p>У апошні бой з заклятым ворагам...</p>
<p> </p>
<p>Каб рассеч навалы збройнай хмары,</p>
<p>Быў народ наш воляй духу змушан</p>
<p>Востры меч рэвалюцыйнай кары</p>
<p>На галовы ворагаў абрушыць.</p>
<p> </p>
<p>Вось і сёння. Белымі снягамі</p>
<p>Засыпала неспакойны горад,</p>
<p>І трывога гойсала начамі,</p>
<p>І страшней выскальваў зубы голад...</p>
<p> </p>
<p>Каб жыла краіна маладая,</p>
<p>Каб прыбраць драпежны зброд з дарогі,</p>
<p>Не дрыжалі рукі у Загая,</p>
<p>Свой прысуд выконваючы строгі...</p>
<p> </p>
<p>...Абступілі чараўніцы-думы,</p>
<p>Маладосці светлыя ўспаміны...</p>
<p>А сняжынкі падалі без шуму</p>
<p>У марознай белаватай стыні...</p>
<p> </p>
<p>На стале забразгатаў раптоўна</p>
<p>Тэлефон настырнымі званкамі:</p>
<p>— Слухаю... Калі і дзе? Запомню...</p>
<p>Буду сам, уласнымі нагамі...</p>
<p> </p>
<p> </p>
<h3><a id="chapter11"></a>10</h3>
<p>Нізка неба навісла над горадам,</p>
<p>Вытрасаючы пыл снегавы...</p>
<p>І вятрыска,</p>
<p>атулены моракам,</p>
<p>Як сабака бяздомны, выў...</p>
<p>Адшугалі маланкі</p>
<p>над горадам,</p>
<p>Адубеўшым</p>
<p>на сцюжных вятрах,</p>
<p>І смылела душа</p>
<p>ад голаду</p>
<p>У каменных яго грудзях...</p>
<p>І глядзелі пустыя вочніцы</p>
<p>Мёртвым позіркам</p>
<p>навакол,</p>
<p>І кульгавыя</p>
<p>цені-паўночнікі</p>
<p>Выпаўзалі</p>
<p>з халодных куткоў...</p>
<p>— Хлеба!</p>
<p>Хлеба! —</p>
<p>гудзе вадаспадам.</p>
<p>У чарзе —</p>
<p>больш як сто чалавек...</p>
<p>— Па-вашаму гэта —</p>
<p>Савецкая ўлада?!</p>
<p>— А па-мойму —</p>
<p>дык гэта</p>
<p>здзек!</p>
<p>З падваротняў</p>
<p>сіпіць абывацель</p>
<p>Пра чэргі,</p>
<p>пра боны,</p>
<p>пайкі...</p>
<p>— У камісараў</p>
<p>усяго багата...</p>
<p>— Вы чулі?</p>
<p>Уцякаюць бальшавікі...</p>
<p>— Што вы?!</p>
<p>— Чэснае слова!</p>
<p>— Дай госпадзі!..</p>
<p>— Я не ілгу...</p>
<p>— Гэй, вы там,</p>
<p>былыя панове,—</p>
<p>Пільнуйце сваю чаргу!</p>
<p>...А на вуліцы</p>
<p>белым паркалем</p>
<p>Слаўся ціха</p>
<p>пушысты снег.</p>
<p>У чарзе</p>
<p>па парадку пісалі</p>
<p>Нумар кожнаму</p>
<p>на спіне...</p>
<p>— Хлеба! —</p>
<p>гучыць няспынна.</p>
<p>— Хлеба! —</p>
<p>гудзе панель.</p>
<p>У сяродку чаргі —</p>
<p>Галіна</p>
<p>З нумарам</p>
<p>на спіне...</p>
<p>Дык вось як</p>
<p>жыццё пазнаецца!</p>
<p>Цяпер</p>
<p>яна ведае ўсё.</p>
<p>Дзяцінства ружовае дзесьці,</p>
<p>Ёй мроіцца,</p>
<p>нібы сон...</p>
<p>Відаць,</p>
<p>на падгніўшых палях</p>
<p>Палац той дзяржаўны</p>
<p>стаяў...</p>
<p>За бульбы асьміну</p>
<p>аддалі</p>
<p>Той самы, той мілы</p>
<p>раяль!..</p>
<p>...Істоту</p>
<p>агортвае стома,</p>
<p>Бясконца</p>
<p>цягнецца</p>
<p>час...</p>
<p>Сварлівая маці</p>
<p>у доме...</p>
<p>І сэрца сціскае</p>
<p>адчай...</p>
<p>І раптам —</p>
<p>адкуль такое? —</p>
<p>У квецені</p>
<p>белы сад...</p>
<p>Шапочуць</p>
<p>пялёсткі ляўконій,</p>
<p>Язмін</p>
<p>лье салодкі чад...</p>
<p>Хапае ў абдымкі,</p>
<p>гушкае</p>
<p>Сонечны</p>
<p>чэрвеньскі дзень...</p>
<p>Аб нечым</p>
<p>Галіна спявае,</p>
<p>Сама —</p>
<p>вясны маладзец...</p>
<p>І хтосьці</p>
<p>чаруе,</p>
<p>і вабіць,</p>
<p>І кліча з сабою</p>
<p>Кудысь...</p>
<p>…..............................................................</p>
<p>— Грамадзянка,</p>
<p>што гэта з вамі?</p>
<p>— Самлела?</p>
<p>— Памерла?</p>
<p>— Вады!</p>
<p>….............................................................</p>
<p>Вечарэла...</p>
<p>Вуліцы пусцелі...</p>
<p>Снег круціўся</p>
<p>белай мітульгою...</p>
<p>Над дзяўчыны распасцёртым целам,</p>
<p>Над шумлівай</p>
<p>хлебнаю чаргою...</p>
<p>І насустрач людзям,</p>
<p>змроку, снегу</p>
<p>Засвяціла фарамі</p>
<p>машына,</p>
<p>І раптоўна,</p>
<p>нібы конь з разбегу,</p>
<p>Стала.</p>
<p>— Што такое?</p>
<p>— Ў чым прычына?</p>
<p>Міг адзін — Загай сярод натоўпу</p>
<p>Нежывую падхапіў дзяўчыну,</p>
<p>І, мінуўшы</p>
<p>плёткі-крыватолкі,</p>
<p>Знікла зноў</p>
<p>удалечы машына...</p>
<p>…..........................................................................</p>
<p>— Вось і ўсё. Вы страцілі прытомнасць,</p>
<p>Як відаць, ад доўгай галадухі,</p>
<p>Так гаворыць доктар наш шаноўны,</p>
<p>Трэба жыць,</p>
<p>не трэба падаць духам!</p>
<p> </p>
<p>— Вось гарачы чай, а вось галеты,</p>
<p>Піце, вас яны крыху сагрэюць...</p>
<p>— Як я ўдзячна вам за ўчынак гэты!</p>
<p>Я сказаць хацела б, ды не ўмею...</p>
<p> </p>
<p>— Як завуць вас?</p>
<p>— Галя.</p>
<p>— Галя, Галя...</p>
<p>Скуль імя знаёма мне такое?!.</p>
<p>— Вы ляжалі доўга у шпіталі,</p>
<p>Я ў шпіталі тым была сястрою...</p>
<p>І адразу вас цяпер пазнала...</p>
<p>— Як я рад сустрэчы дзіўнай гэтай!..</p>
<p>— Я таксама...</p>
<p>— Мой анёл-збавіцель,</p>
<p>Каб не вы, не ўбачыў бы я свету.</p>
<p>— Што вы?..</p>
<p>— Праўда, мілая сястрыца...</p>
<p> </p>
<p> </p>
<h3><a id="chapter12"></a>11</h3>
<p>Сапраўды ж так было:</p>
<p>дні — крылатыя коні</p>
<p>Праляталі над роднай зямлёй.</p>
<p>Толькі сейбіты выйдуць на гоні,</p>
<p>Зноў парушыцца мірны спакой...</p>
<p> </p>
<p>Бачыш, хмурацца грозныя пушчы...</p>
<p>Чуеш, нетры лясныя шумяць...</p>
<p>Хтосьці цэліцца вокам відушчым,</p>
<p>Хтосьці хоча спакой наш стрымаць...</p>
<p> </p>
<p>Бачыш — вогнішча... Спалена вёска...</p>
<p>Бачыш, хтосьці схаваўся ў ярку...</p>
<p>Чуеш, плачуць і маткі і сёстры...</p>
<p>Бачыш, хтосьці вісіць на суку...</p>
<p> </p>
<p>І чыясьці таемная постаць</p>
<p>Падкрадаецца зноў з-за вугла...</p>
<p>І тады уздымае для помсты</p>
<p>Меч каральны рабочы клас!</p>
<p> </p>
<p>Бачыш:</p>
<p>сонца скацілася дзесьці за гай...</p>
<p>Бачыш:</p>
<p>з конным атрадам імчыцца Загай...</p>
<p>Толькі грукат па грунце сухім капытоў,</p>
<p>Толькі рэха ў прасторах зялёных палёў...</p>
<p>І чыя на рэспубліку ўзнята рука,</p>
<p>І скірована кім — разбярэцца ЧК.</p>
<p>На парозе рэспублікі варта стаіць:</p>
<p>Белым бандам не жыць, белым бандам не быць!</p>
<p>І кідаўся Загай у пякельны агонь,</p>
<p>Абміналі варожыя кулі яго...</p>
<p> </p>
<p> </p>
<h3><a id="chapter13"></a>12</h3>
<p>(Лісткі з запісной кніжкі Загая)</p>
<p> </p>
<p>«...Кавалачак неба</p>
<p>сіні</p>
<p>Трымціць</p>
<p>над маёй галавой.</p>
<p>На ўзлессі</p>
<p>шапоча асіннік</p>
<p>Таемна</p>
<p>лістотай густой...</p>
<p>Хрусціць буралом</p>
<p>пад нагамі,</p>
<p>Галінкі па твары</p>
<p>сякуць...</p>
<p>Трымай</p>
<p>рукаятку нагана —</p>
<p>Падманная</p>
<p>гэтая муць...</p>
<p>Бо вораг —</p>
<p>каварны і подлы,—</p>
<p>Страляюць падчас</p>
<p>і кусты...</p>
<p>Мы знойдзем</p>
<p>бандыцкае кодла,</p>
<p>Што тоіцца</p>
<p>ў нетрах густых!</p>
<p>Я чую,</p>
<p>як глуха ўздыхае,</p>
<p>Як грудзі ўздымае</p>
<p>зямля...</p>
<p>Хай мірна яна</p>
<p>спачывае,—</p>
<p>За гэта,</p>
<p>не будзь я Загаем,</p>
<p>У ворага</p>
<p>буду страляць!..</p>
<p>Радзіме</p>
<p>не быць паланянкай,</p>
<p>Яна —</p>
<p>на арбіце прамой.</p>
<p>Хай светлым і ясным</p>
<p>заранкам</p>
<p>Дзень шчасны</p>
<p>узыдзе над ёй!</p>
<p>Раз трэба ахвяры,</p>
<p>дык трэба,—</p>
<p>Крывёю акроплен</p>
<p>наш шлях...</p>
<p>...Сінее</p>
<p>кавалачак неба,</p>
<p>Вось-вось і прачнецца</p>
<p>зямля...</p>
<p>…......................................................</p>
<p>...Зноў запіскі свае</p>
<p>я гартаю.</p>
<p>Для чаго іх пішу</p>
<p>і каму?!</p>
<p>Крылы чорныя</p>
<p>ноч расхінае,</p>
<p>Праганяючы</p>
<p>мораку муць.</p>
<p>Вымер свет,—</p>
<p>цішыня...</p>
<p>ні гуку.</p>
<p>Абступіла</p>
<p>цемра з бакоў,</p>
<p>Толькі стукае сэрца</p>
<p>гулка,</p>
<p>Пад прыглушаны тупат</p>
<p>падкоў</p>
<p>Цішыня навакол — нікога.</p>
<p>Конь мой гнеды,</p>
<p>шпарчэй скачы!</p>
<p>Не відаць</p>
<p>папацёмку дарогі,</p>
<p>Толькі вухкаюць</p>
<p>дзесьці сычы...</p>
<p>Вунь на небе</p>
<p>скацілася знічка,</p>
<p>Вунь вятрыска</p>
<p>дыхнуў на гушчар.</p>
<p>А трывожнае сэрца ўсё кліча</p>
<p>У абдымкі няпрошаных мар...</p>
<p>Прэч слабінку!</p>
<p>Пад гэткай аховай</p>
<p>Не знасіць на плячах галавы!</p>
<p>Разгуляўся Булак-Балаховіч</p>
<p>Па дарогах лясных</p>
<p>крыжавых!</p>
<p>Хмурыць бровы суровая поўнач.</p>
<p>Скача конь.</p>
<p>Скача ззаду каўполк...</p>
<p>Будзе сёння</p>
<p>разбіт Балаховіч —</p>
<p>Чорнай зграі</p>
<p>ашчэраны воўк!</p>
<p>Хутарок паказаўся</p>
<p>за гаем,</p>
<p>Лугавінкай папоўз</p>
<p>туманок...</p>
<p>І на гэтым</p>
<p>у кніжцы Загая</p>
<p>Абарваўся</p>
<p>апошні радок...</p>
<p> </p>
<p> </p>
<h3><a id="chapter14"></a>13</h3>
<p>І было яшчэ:</p>
<p>Што гэта?</p>
<p>— Ціха, таварыш,</p>
<p>ляжыце.</p>
<p>Мы ўжо згубілі</p>
<p>надзею...</p>
<p>Доктару «дзякуй» скажыце.</p>
<p>Ціха,</p>
<p>ляжыце спакойна,</p>
<p>Потым раскажаце ўсё...</p>
<p>Постаць дзяўчыны стройнай</p>
<p>Знікла з вачэй...</p>
<p>Гэта сон?</p>
<p>Белыя сцены...</p>
<p>Глядзіцца</p>
<p>У вокны</p>
<p>садок малады...</p>
<p>Праўда ўсё гэта</p>
<p>ці сніцца?!</p>
<p>Як я патрапіў сюды?!</p>
<p>...І паплылі успаміны,</p>
<p>І абарваліся ўраз...</p>
<p>Помніцца:</p>
<p>крык,</p>
<p>страляніна,</p>
<p>Шабель скрываўленых ляск.</p>
<p>Помніцца:</p>
<p>рэчка і бераг,</p>
<p>Жудасны боль</p>
<p>і кроў...</p>
<p>...Зноў адчыніліся дзверы,</p>
<p>Белая постаць</p>
<p>ізноў...</p>
<p>— Што гэта?</p>
<p>Ява ці казка?</p>
<p>Рвецца</p>
<p>уражанняў ніць,</p>
<p>Зіркам прабег —</p>
<p>павязка,</p>
<p>Боль у грудзях</p>
<p>смыліць...</p>
<p>Голас пяшчотны</p>
<p>і ціхі,</p>
<p>Повен жывой пекнаты:</p>
<p>— Ну, абмінула вас ліха!..</p>
<p>Дайце, папраўлю бінты!..</p>
<p>Тыдні ўжо з два прамінула,</p>
<p>Як вас прывезлі сюды...</p>
<p>Выняў праклятую кулю</p>
<p>Доктар — хірург малады...</p>
<p>Ну, а цяпер папіце</p>
<p>І спачывайце... Пакуль!</p>
<p>...І абрываюцца ніці,</p>
<p>Быццам сляды на пяску...</p>
<p> </p>
<p> </p>
<h3><a id="chapter15"></a>14</h3>
<p>— Праўда, праўда, мілая сястрыца,</p>
<p>Каб не вы — не жыць бы мне на свеце.</p>
<p>Я чакала вас... магу адкрыцца...</p>
<p>Вы ж пасля шпіталя зніклі дзесьці...</p>
<p> </p>
<p>У дзяўчыны вочы, як агаты,</p>
<p>А у іх туга і боль зацяты,</p>
<p>А у іх — удзячнасць за спагаду,</p>
<p>А над імі ўзлёт брывей крылаты...</p>
<p> </p>
<p>І згадаў Загай шпітальны ложак,</p>
<p>І каханне да сястрычкі ўпотай...</p>
<p>Вінават тут хто? Ці сам, ці, можа,</p>
<p>Без астачы ўсё ўзяла работа?..</p>
<p> </p>
<p>І занылі дзве старыя раны:</p>
<p>У грудзях адна, другая — ў сэрцы,</p>
<p>І сказаў ён ціха й нечакана:</p>
<p>— Я й цяпер кахаю вас, паверце...</p>
<p> </p>
<p> </p>
<h3><a id="chapter16"></a>15</h3>
<p>Мара, мара! Голуб лёгкакрылы</p>
<p>Залунае ў думках нечакана,</p>
<p>I жыве ўжо ў сэрцы вобраз мілай,</p>
<p>Можа быць, на ўсё жыццё жаданы...</p>
<p> </p>
<p>Будзеш ты насіць яго з сабою</p>
<p>Праз усе пакуты й перашкоды,</p>
<p>Хоць жыццё грымець будзе прыбоем,</p>
<p>Хоць шумець вятрамі будуць годы...</p>
<p> </p>
<p>Сум душу агорне лёгкі нейкі,</p>
<p>Будзе ўяве вобраз любай сніцца,</p>
<p>Як прымружыць ноч свае павекі,</p>
<p>Як бліснуць далёкія зарніцы...</p>
<p> </p>
<p>Будзеш ты спяшацца на спатканне,</p>
<p>Бо за вечнасць здасца дзень разлукі,</p>
<p>Расчапіць не зможаш да світання</p>
<p>У абдымках сплеценыя рукі...</p>
<p> </p>
<p>Можа, ты прыйшла занадта позна,</p>
<p>Пачуцця паводка веснавая,</p>
<p>Для такіх, што у паходах грозных</p>
<p>Баранілі будучыню краю;</p>
<p> </p>
<p>Для такіх, што маладосць у сёдлах</p>
<p>Аддавалі цалкам без астачы,</p>
<p>Каб народ у гарадах і сёлах,</p>
<p>Паспытаўшы волі, жыў іначай.</p>
<p> </p>
<p>Ці такая думка, ці другая,</p>
<p>Калі йшоў у той дамок зялёны,</p>
<p>Свідравала пачуццё Загая,</p>
<p>Шапацела, нібы лісце клёну...</p>
<p> </p>
<p>Але вось і ганак, сэрцу мілы,</p>
<p>І з-за штор святла праменьчык цьмяны,</p>
<p>І ты ўвесь ва ўладзе цёмнай сілы,</p>
<p>Што бруіцца з чорных воч каханай...</p>
<p> </p>
<p>Гаварыла: любы, я кахаю,</p>
<p>Зацвілі у сэрцы маім ружы...</p>
<p>Гаварыла: любы, я чакаю —</p>
<p>Будзь маім гаспадаром і мужам...</p>
<p> </p>
<p>Ён адказваў: хутка час той будзе,</p>
<p>Адваюю — і да мірнай працы —</p>
<p>Будаваць муры на шчасце людзям</p>
<p>І з табою век не расставацца...</p>
<p> </p>
<p>...Мара, мара, голуб легкакрылы!</p>
<p>Праляціш і знікнеш светлай зданню...</p>
<p>А ў душы жыве той вобраз мілы,</p>
<p>Што навекі памяццю схаваны...</p>
<p> </p>
<p> </p>
<h3><a id="chapter17"></a>16</h3>
<p>Адгрымелі суровыя дні,</p>
<p>І завеі даўно адшумелі...</p>
<p>Сваю мэту знайшлі ў іх адны,</p>
<p>А другія яе праглядзелі...</p>
<p> </p>
<p>На параненым целе зямлі</p>
<p>Зажывалі глыбокія раны,</p>
<p>І плугі ў свае рукі ўзялі</p>
<p>Учарашніх баёў партызаны.</p>
<p> </p>
<p>І ўставалі з руін гарады,</p>
<p>І над попелам</p>
<p>шчэбнем і друзам</p>
<p>Зноў цвілі маладыя сады,</p>
<p>Зноў цвілі вечна юныя ружы...</p>
<p> </p>
<p>Але вораг, адкінуты прэч,</p>
<p>Лез ізноў</p>
<p>праз патайныя сховы...</p>
<p>Дыктатуры няступлены меч</p>
<p>Быў заўсёды напагатове.</p>
<p> </p>
<p>Шмат было тых ахвяр —</p>
<p>не адна,</p>
<p>Быў забіты Вароўскі і Нетэ...</p>
<p>...І агеньчык гарэў давідна</p>
<p>У Загаевым кабінеце...</p>
<p> </p>
<p>Галя, Галка мая,</p>
<p>пачакай...</p>
<p>Пачакай — адваюемся хутка...</p>
<p>Будзе шчасця і ў нас цераз край,</p>
<p>А цяпер дарагая й мінутка...</p>
<p> </p>
<p>І хвілінкаю тою скупой</p>
<p>Ён імчаўся пад покрывам ночы</p>
<p>У прытулак,</p>
<p>дзе ласка й спакой,</p>
<p>Дзе любімай бяздонныя вочы...</p>
<p> </p>
<p>Вось і сёння машына бяжыць</p>
<p>Па раз’езджаным ляхаўскім бруку,</p>
<p>Дождж асенні маркотна імжыць,</p>
<p>Праглынае няясныя гукі...</p>
<p> </p>
<p>Вось і ганак знаёмы даўно,</p>
<p>Жаўтаватыя кветкі любістку,</p>
<p>Цьмянай лямпы святло праз акно</p>
<p>Скупа льецца на мокрае лісце...</p>
<p> </p>
<p>Лёгкі стук, і ў адказ мяккі крок...</p>
<p>— Гэта ты?..— І па грудзі прыпала...</p>
<p>Мілы, цёплы, жывы камячок...</p>
<p>— Ну, заходзь, ну, заходзь, што ж мы сталі?..</p>
<p> </p>
<p>Увайшоў. Над сталом абажур.</p>
<p>За сталом — незнаёмы мужчына.</p>
<p>— Калі ласка, сядайце... банжур!</p>
<p>Распалі самаварчык, Галіна.</p>
<p> </p>
<p>— Гэта — муж мой, другі... Мікалай,</p>
<p>—Пазнаёмцеся!.. Ах, як я рада!</p>
<p>Гэта Галін таварыш, Загай...</p>
<p>Пабягу, навяду там парадак...</p>
<p> </p>
<p>Выйшла. Моўчкі паглядваў Загай.</p>
<p>Штось знаёмае ў твары мужчыны</p>
<p>Мільганула... І раптам — згадаў!</p>
<p>І маланкай прабеглі ўспаміны:</p>
<p> </p>
<p>...Ноч. Над Прыняццю гарадок</p>
<p>Нібы курчыўся ў дыме, пажары...</p>
<p>Стрэлы, крыкі і енкі... Здалёк</p>
<p>Бачна — горад налёту ахвяра...</p>
<p> </p>
<p>Кінуў з ходу атрад свой у бой</p>
<p>На знішчэнне звярынае зграі.</p>
<p>Раптам бачыць перад сабой:</p>
<p>Ад пагоні жанчына ўцякае,</p>
<p>Тупат конскі бліжэй што ні крок,</p>
<p>Дзіцянё к сэрцу туліць жанчына...</p>
<p>А над ёю занесла клінок</p>
<p>З перакошанай мордаю псіна...</p>
<p> </p>
<p>Вось яна, за сталом! Трэба браць!</p>
<p>Бо крадзецца рука да кішэні...</p>
<p>— Імем рэвалюцыі... Устаць!</p>
<p>Раптам — цемра, звон шкла, чорным ценем</p>
<p>З падваконня і ў палісад...</p>
<p>«Браць жывога, хутчэй!» — мільганула.</p>
<p>— Стой, нікуды не дзенешся, гад!</p>
<p>Прасвістала над вухам куля...</p>
<p>І калішні паручнік Коля</p>
<p>Быў дастаўлены у ЧК...</p>
<p>Лёс яго не цікавіць нас болей...</p>
<p> </p>
<p>Ну, а Галя?</p>
<p>Дарэмна чакаў</p>
<p>З дня на дзень наш герой засмучоны</p>
<p>Ад яе хоць радка, хоць слаўца...</p>
<p>Дні ж, нібыта крылатыя коні,</p>
<p>Праляталі над морам жыцця...</p>
<p> </p>
<p>Па закону суровага часу</p>
<p>Маці Галі саслалі кудысь...</p>
<p>Не піла з тае горкае чашы</p>
<p>Наша Галя ў гадзіны бяды...</p>
<p> </p>
<p>І адказу ў яе не спыталі</p>
<p>За чужыя цяжкія грахі...</p>
<p>Не хавайце, блакітныя далі,</p>
<p>Шапаценнем надрэчных ракіт,</p>
<p>Лёгкім пошумам спелых калоссяў</p>
<p>Лёгкім ценем лясной цішыні</p>
<p>Вобраз той, што аднойчы увосень</p>
<p>Завалодала сэрцам маім...</p>
<p> </p>
<p>Навальніцы хадой несціханай</p>
<p>Прагрымелі над нашай зямлёй...</p>
<p>Зноў занылі Загаевы раны,</p>
<p>Боль сціскаў пакручастай пятлёй...</p>
<p> </p>
<p>І тады па загаду Наркома</p>
<p>Без пярэчанняў — на спачын!</p>
<p>Так вось сталі яму родным домам</p>
<p>Стэп кавыльны ды неба сінь...</p>
<p> </p>
<p> </p>
<h3><a id="chapter18"></a>17</h3>
<p>Кавылі, кавылі, кавылі,</p>
<p>Песня жаўрука над галавою,</p>
<p>Цёплы подых айчыны-зямлі</p>
<p>І жыцця трапятанне жывое!</p>
<p> </p>
<p>Статкі хмарак па небу плывуць,</p>
<p>Як у стэпе авечак атара...</p>
<p>Чую клеткаю кожнай: жыву,</p>
<p>А з жыццём ажываюць і мары...</p>
<p> </p>
<p>Дні гарачыя, дні-скакуны!</p>
<p>Я джыгіт ваш, імчуся ў страмёнах,</p>
<p>У абдымкі блакітнай вясны,</p>
<p>За жыццём у няспыннай пагоні...</p>
<p> </p>
<p>Сёння я здаравей, чым калісь.</p>
<p>Сёння я шчаслівейшы на свеце,</p>
<p>Вось, чытайце ў руках маіх ліст,</p>
<p>Сонца, белыя хмаркі ды вецер!..</p>
<p> </p>
<p>Вось што піша яна: «Родны мой,</p>
<p>Я чакаю, даўно ўжо чакаю,</p>
<p>Дык вяртайся хутчэй ты дамоў,</p>
<p>Маё сэрца ў тузе і адчаі...</p>
<p>Дзе б ні быў ты, ўсё роўна ты мой,</p>
<p>Па табе я сумую і плачу,</p>
<p>Абдымаю...</p>
<p>Р. S. Адрас твой</p>
<p>Даў мне друг твой. Пішу я наўдачу.</p>
<p>Галя».</p>
<p> </p>
<p> </p>
<h3><a id="chapter19"></a>18</h3>
<p>Грукай жа, колавы гром,</p>
<p>Ліся, ліся, чыгунная песня!</p>
<p>Я ахоплены шчасцем суздром,</p>
<p>Майму сэрцу ў грудзях стала цесна.</p>
<p> </p>
<p>Прамільгнулі Самара, Разань,</p>
<p>Вёрсты доўгія шпарка мінаюць...</p>
<p>Вобраз мілы, са мной побач стань,</p>
<p>Круг я новы з табой пачынаю!..</p>
<p> </p>
<p>Ты імчыся, імчыся, цягнік,</p>
<p>Як жыццё, у няспынным імкненні!</p>
<p>Я вітаю чароўныя дні,</p>
<p>Я вітаю сваё абуджэнне!</p>
<p> </p>
<p> </p>
<h3><a id="chapter20"></a>19</h3>
<p>Я стаўлю кропку... Дзён віхуры</p>
<p>Шумяць, гудуць над галавой.</p>
<p>І чую я праз той прыбой:</p>
<p>«А ён, зацяты, просіць буры,</p>
<p>Нібыта ў бурах ёсць спакой!»</p>
<p> </p>
<p>1929</p>
<div class="endnote-block">
<div class="footnote"><p><sup><a id="footnote-1">5</a></sup> «Рахмэт, якшы кізэм!» — «Дзякуй, мілая дзяўчына!» (башк.)</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>