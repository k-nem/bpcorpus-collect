<div class="container">
<div class="book-utils">
<div id="qrcode"></div>
<a href="/Ales_Zvonak/Kamu_sviecic_sonca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1991 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Каму свеціць сонца -->
<h2><a href="http://knihi.com/Ales_Zvonak/">Алесь Звонак</a></h2>
<h2>Каму свеціць сонца</h2>
<div style="height: 3rem"></div>
<!-- TOC_BEGIN -->
<a href="#chapter1">1. Кансенсус</a><br/>
<a href="#chapter2">2. Смага</a><br/>
<a href="#chapter3">3. Малітва</a><br/>
<a href="#chapter4">4. Каму свеціць сонца. (Ода алею).</a><br/>
<a href="#chapter5">5. У музы ў гасцях</a><br/>
<br/><br/>
<!-- TOC_END -->
<!-- BOOK_BEGIN -->
<div class="EPIGRAPH">
<p>Вялікае свяціла! Чаго варта было б тваё шчасце, калі б не было ў цябе тых, каму ты свецішь?</p>
</div>
<div class="CLEAR"></div>
<p> </p>
<p class="sign">Фрыдрык Ніцшэ</p>
<p> </p>
<p> </p>
<h3><a id="chapter1"></a>1. Кансенсус</h3>
<p>Памылка веку ці не ў тым,</p>
<p>Што дух трагедый лічым фарсам,</p>
<p>Зямныя бурачы масты,</p>
<p>Наводзім зорныя да Марса.</p>
<p> </p>
<p>Імкнёмся ўвысь, у нетраў склеп</p>
<p>Да распазнання таямніцы...</p>
<p>Аднак жывым патрэбен хлеб,</p>
<p>І соль, і чыстая вадзіца.</p>
<p> </p>
<p>Што дзень наступны нам нясе? —</p>
<p>Заглянем, паскідаўшы шоры,</p>
<p>Парасплятаўшы пакрысе</p>
<p>Мішурны свет фантасмагорый...</p>
<p> </p>
<p>Як вобраз вечнай пекнаты,</p>
<p>Вясна ўжо стукаецца ў сенцы,</p>
<p>А мы, разявіўшы раты,</p>
<p>Шукаем прывідны кансенсус.</p>
<p> </p>
<p>Што тухне рыба з галавы,</p>
<p>Асцерагалі нас, няўмекаў,</p>
<p>А мы, загнаўшы ў кут жывых,</p>
<p>Шукаем снежных чалавекаў.</p>
<p> </p>
<p>Адно вясло назад грабе,</p>
<p>Другое ўперад, руль — нікуды,</p>
<p>Каб не заплыў наш карабель</p>
<p>У таямнічыя Бярмуды!</p>
<p> </p>
<p>А вось і ён, шуканы той,</p>
<p>З таемнай назваю віхрастай,</p>
<p>Аднагалосны разнабой</p>
<p>Высакамоўна-гучнай трасцы!..</p>
<p> </p>
<p>Змяніў ён коснасць і застой</p>
<p>На мнагаслоўе з бракам сэнсу.</p>
<p>Якою зловіцца рукой</p>
<p>Няўлоўнай еднасці кансенсус?!</p>
<p> </p>
<p>Пабачыць бы хоць за вярсту,</p>
<p>Зірнуўшы вокам бесстароннім,</p>
<p>Хто туліць думак беднату</p>
<p>Пад красамоўнасці каронай!</p>
<p> </p>
<p> </p>
<h3><a id="chapter2"></a>2. Смага</h3>
<p>Ганю халодны дух развагі,</p>
<p>Хаос, дзе зломіць чорт нагу.</p>
<p>Чым наталіць жаданняў смагу,</p>
<p>Як прымарудзіць час-бягун?!</p>
<p> </p>
<p>Згадай шчыгрынавую скуру:</p>
<p>Жаданняў больш — дні карацей</p>
<p>І тым, хто лашчыў сінякуру,</p>
<p>І тым, хто ў працы век пацеў.</p>
<p> </p>
<p>Я драмы ў жарт ператвараю,</p>
<p>Сваё прызванне бачу ў тым,</p>
<p>Што ўласнаручна разбураю</p>
<p>Абрыдлых догмаў кволы тын.</p>
<p> </p>
<p>Не прычакаўшы час свой зорны,</p>
<p>Нясу я ў сэрцы гімн красе:</p>
<p>Каханню ўзросты ўсе пакорны,</p>
<p>Хоць у палоне тым не ўсе!</p>
<p> </p>
<p>І ўсё ж я ўсёй сваёй істотай</p>
<p>Удзячны генію таму,</p>
<p>Што ў час смяротнай адзіноты</p>
<p>Не даў датлець жыццю майму.</p>
<p> </p>
<p>Праклён паслаўшы ўсім напасцям,</p>
<p>Я рад, што крылцы не злажыў</p>
<p>Там, дзе Макар цялят не пасвіў,</p>
<p>Дзе д’яблу спраўна я служыў<sup><a href="#footnote-1">1</a></sup>.</p>
<p> </p>
<p>Не мера таленту пакуты,</p>
<p>Ён не памрэ й загнаны ў кут,</p>
<p>Будзь тройчы ў ланцугі закуты</p>
<p>Ці ў каземаце на замку!</p>
<p> </p>
<p>«О, дайце, дайце мне свабоду!» —</p>
<p>Князь Ігар так лямантаваў,</p>
<p>Забыўшы, што свабоду зроду</p>
<p>Ніхто ахвотна не даваў.</p>
<p> </p>
<p>Бяруць свабоду сілай духу,</p>
<p>Бяруць са зброяй у руках,</p>
<p>Хто не зламаўся ў кіпцях скрухі,</p>
<p>Хто перамог смяротны страх.</p>
<p> </p>
<p>Не спакушай жа, чад прынадны!</p>
<p>П’ю горкай памяці настой:</p>
<p>Табе ўсе ўзросты падуладны,</p>
<p>Усе жаданні і настрой!</p>
<p> </p>
<p>Даруйце, мілыя жанчынкі,</p>
<p>Што не хлушу і не грашу,</p>
<p>За вашу кожную слязінку</p>
<p>Кладу на вогнішча душу!</p>
<p> </p>
<p>Я вас кахаў каханнем грэшным,</p>
<p>Любові не зазнаў святой...</p>
<p>Пазарасталі тыя сцежкі</p>
<p>Травой забытасці густой...</p>
<p> </p>
<p>Але, чароўныя газелі,</p>
<p>Хачу спытаць у вас адно:</p>
<p>Калі ж вы нараджаць паспелі</p>
<p>Так многа сукіных сыноў?!</p>
<p> </p>
<p>Гляджу вачамі ветэрана</p>
<p>На псіх вар’яцкі, дзікі бзік,</p>
<p>Што прэ апоўначы з экрана</p>
<p>Пад першабытны енк і крык...</p>
<p> </p>
<p>І сэрца просіць валідолу.</p>
<p>Эпоха блудная, скажы:</p>
<p>Няўжо ніхто з нас лепшай долі</p>
<p>Так да канца й не заслужыў?</p>
<p> </p>
<p>Што ж? Ашалела праляцелі</p>
<p>Гады наўскач. З сядла пара!</p>
<p>Хоць жыць па-людску не умелі,</p>
<p>Па-людску будзем паміраць!</p>
<p> </p>
<p>Былому век не паўтарыцца.</p>
<p>Не набягай, сляза, крадком:</p>
<p>Прыемна ўсё ж жывым лічыцца.</p>
<p>Пабыўшы тройчы мерцвяком!</p>
<p> </p>
<p> </p>
<h3><a id="chapter3"></a>3. Малітва</h3>
<p>Засценкам, сцежкай вузкай, бальшаком</p>
<p>Я ўсе свае адмераў кіламетры.</p>
<p>Не пакрывіў душою і радком,</p>
<p>Пабыў пад вышкай і пад вышаком,</p>
<p>Перадрыжэў на запалярных ветрах.</p>
<p>Душу й цяпер не рве надрыўны крык,</p>
<p>Сапу, храпу, цягну свой воз на горку,</p>
<p>Як некалі на сіверным зыры...</p>
<p>А шчасце, як вяртлявая вавёрка,</p>
<p>Задраўшы хвост, падскоквае ўгары...</p>
<p> </p>
<p>Ах, шчасце, шчасце! Вечнай тэмы змест,</p>
<p>Жар-птушкі пёрка, кропля ў акіяне,</p>
<p>Даўжэзны шлях ад Магадана ў Брэст,</p>
<p>Сіндром бліскучы ў твані куламес,</p>
<p>Зярнятка праўды у тарпе падману!</p>
<p> </p>
<p>Відаць, так створан Богам чалавек,</p>
<p>Адзін з найлепшых (і найгоршых!) твораў,</p>
<p>Шукаў я жылы у вярхоўях рэк,</p>
<p>Біў пад зямлёй залатаносны штрэк,</p>
<p>Гукаў і рыбку залатую ў моры...</p>
<p> </p>
<p>Жыву! Не спрах на сіверных вятрах</p>
<p>Сараматы пякучай гук нясмелы</p>
<p>За хлеб, што ем са смуткам у вачах,</p>
<p>Што вырас дзесьці на чужых палях...</p>
<p>Няўжо мая зямелька так збяднела?!</p>
<p> </p>
<p>Гарчыць у роце міласціны смак</p>
<p>І злосць на трутняў, што ў пчальнік заселі,</p>
<p>Што іх адтуль не выкурыць ніяк...</p>
<p>Што ж?! Мудрасць часу выракае так:</p>
<p>Спаўна займелі тое, што хацелі!</p>
<p> </p>
<p>Я галашу, сабраўшы сілы ўсе;</p>
<p>Калі ты ёсць, Гасподзь, прымі малітву,</p>
<p>Аблокі смерці чорныя рассей,</p>
<p>Дай родны твар зямны абмыць расе,</p>
<p>Так густа потам і крывёй паліты!</p>
<p> </p>
<p>Скажы сынам аблудным, што пара</p>
<p>Спыніць за кропкі й коскі спрэчак веча.</p>
<p>Як да прарока не ідзе гара,</p>
<p>Сама зямля не йдзе да спадара,—</p>
<p>Яна чакае ласкі чалавечай!</p>
<p> </p>
<p> </p>
<h3><a id="chapter4"></a>4. Каму свеціць сонца. (Ода алею).</h3>
<p>Каму ты свеціш, сонца, неба дар?</p>
<p>Каму ты льеш святло чакання ў душы?</p>
<p>Я твой падданы, сам сабе спадар,</p>
<p>Жыхар той самай шостай часткі сушы.</p>
<p> </p>
<p>Той самай, дзе праз сем дзесяткаў год</p>
<p>Стаў жабраком калішні цар прыроды.</p>
<p>Каму свяціць ты будзеш, грэць каго,</p>
<p>Калі твой homo sapiens выйдзе з моды?!</p>
<p> </p>
<p>О, мой вялікі цудадзейны час,</p>
<p>Паставіў ты нас, смердаў, на калені,</p>
<p>Каб, кленучы Лявона Ільіча,</p>
<p>Мы акрыялі духам перамены!</p>
<p> </p>
<p>І тыя, хто салодка вуркатаў</p>
<p>І пра цацачкі і пра абяцанкі,</p>
<p>І тыя, хто дзядоўскі след таптаў</p>
<p>З варот Лубянкі аж да Магаданкі!</p>
<p> </p>
<p>Цябе вітаю, час вялікіх змен!</p>
<p>Я нават больш скажу: ад шчасця млею!</p>
<p>Скажыце, хто прыдумаў той бязмен,</p>
<p>Каб зважыць мне на пай сто грам алею?!</p>
<p> </p>
<p>Тры грамы з гакам міры той на дзень</p>
<p>Засведчаны дзяржаўным дакументам,</p>
<p>Над ім да поту прэлі кагадзе</p>
<p>Штук пяць ці шэсць шаноўных прэзідэнтаў.</p>
<p> </p>
<p>Каму з тае гавэнды смех ці плач,</p>
<p>Па мне ж дык хопіць і таго дастатку:</p>
<p>Папу макнуць мірапамазны квач,</p>
<p>А рэшта мне, нябожчыку, ў лампадку!</p>
<p> </p>
<p>І ўсё ж я веру: будзе повен збан,</p>
<p>Што звалі грэкі некалі амфорай!</p>
<p>Яшчэ блукае камунізму здань</p>
<p>І сталіністка Ніна дасць нам фору!</p>
<p> </p>
<p>І, значыць, сонцу ёсць каму свяціць,</p>
<p>І, значыць, ёсць каму казаць дарогу,</p>
<p>І, значыць, ёсць на свеце мудрацы,</p>
<p>А ўсё астатняе за пазухай у Бога!</p>
<p> </p>
<p> </p>
<h3><a id="chapter5"></a>5. У музы ў гасцях</h3>
<p>Паэзія — сумленні, боль, пакуты,</p>
<p>Сяброўка адзіноты і гаркот,</p>
<p>Бард, да слупа ганебнага прыкуты,</p>
<p>Пявучы птах, закліканы ў палёт!</p>
<p> </p>
<p>Надзеі момант, славы міг кароткі,</p>
<p>Скупы снапок праменнага святла,</p>
<p>За незалежнасць, гонар, мову продкаў,</p>
<p>Не аднаго са свету ты зжыла!</p>
<p> </p>
<p>Ах, муза Палігімнія, я лаўрам</p>
<p>Тваім чало сваё не падстаўляў!</p>
<p>Ты не багіняй, а прадажнай лярвай</p>
<p>Збірала рэшткі з барскага стала.</p>
<p> </p>
<p>А ў тых прызёраў, як у сенбернара</p>
<p>На абражку медаляў не злічыць.</p>
<p>У іх і сёння з-пад лагодных твараў</p>
<p>Ільсняцца сыта гладкія лычы.</p>
<p> </p>
<p>А мне хапала лагернай скарынкі</p>
<p>І тапчана з сырога жардняка,</p>
<p>I ўсё ж з вачэй не вырвала слязінкі</p>
<p>Тыранскіх катаў жорсткая рука.</p>
<p> </p>
<p>Калі ж паляруш падхапіў куміра,</p>
<p>Прыціх той хор, што пеў хвалу ўзахлёб,</p>
<p>Той-сёй спачыў паціху ў возе з мірам,</p>
<p>Той-сёй пусціў з адчаю кулю ў лоб.</p>
<p> </p>
<p>Было, было... Ранцье тытулаваны,</p>
<p>Што трыццаць год радка не падарыў,</p>
<p>Тых, хто прыйшоў ад сопак Магадана</p>
<p>У дні хрушчоўскай веснавой пары,</p>
<p> </p>
<p>Не надта шчыра й горача прывеціў,</p>
<p>Лічыў, што кожны ў нечым вінават,</p>
<p>Што дысідэнты — сукіныя дзеці,</p>
<p>Што ім пара даць выспятка пад зад...</p>
<p> </p>
<p>А ў час, калі Мікіту пад мікіткі</p>
<p>Шпурнулі ліха з троннага сядла,</p>
<p>Хапала трасца шмат каго за лыткі,</p>
<p>Ды хутка тая хунта ажыла...</p>
<p> </p>
<p>Было, было... Ўсе будзем на тым свеце,</p>
<p>Народ і слугі верныя яго.</p>
<p>Хто ў рай, хто ў пекла цераз аднаго,</p>
<p>Хто пехатой, хто ў залатой карэце,—</p>
<p>Ніхто прымату не аддасць свайго!</p>
<p> </p>
<p>Не! Я ў тым кодле не слуга народа,</p>
<p>Народ — не пан, я — не байструк-батрак!</p>
<p>Я сын яго, сын цвёрдае пароды,</p>
<p>Нашу ў крыві крывіцкай крэўны знак!</p>
<p> </p>
<p>1991</p>
<div class="endnote-block">
<div class="footnote"><p><sup><a id="footnote-1">1</a></sup> Жоўтым д’яблам М. Горкі называў золата.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>