<div class="container">
<div class="book-utils">
<div id="qrcode"></div>
<a href="/Ales_Zvonak/Razvitannie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1948 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Развітанне -->
<h2><a href="http://knihi.com/Ales_Zvonak/">Алесь Звонак</a></h2>
<h2>Развітанне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пад сонцам высокім</p>
<p>Срабрыстаю птушкай</p>
<p>На захад, на захад</p>
<p>Ляціць самалёт...</p>
<p>Бывай, маё шчасце,</p>
<p>Ні болю, ні смутку</p>
<p>У сэрцы, працятым</p>
<p>Табой навылёт.</p>
<p> </p>
<p>Над горнай градой,</p>
<p>Над тайгой</p>
<p>І над стэпам</p>
<p>Твой шлях пралягае</p>
<p>Далей і далей,</p>
<p>А я застаюся</p>
<p>На ўскраіне свету,</p>
<p>Дзе снег замятае</p>
<p>Маленькі твой след.</p>
<p> </p>
<p>Плыве самалёт</p>
<p>У блакітнай прасторы</p>
<p>І горы, і рэкі</p>
<p>Мільгаюць пад ім.</p>
<p>Цябе я убачу</p>
<p>Не скора, не скора,</p>
<p>А можа не ўбачу</p>
<p>Ніколі зусім.</p>
<p> </p>
<p>Гарняцкую долю</p>
<p>І сціплую славу,</p>
<p>Пачэсную, цяжкую</p>
<p>Працу сваю,</p>
<p>Як песню, праношу</p>
<p>Праз штрэкі і лавы,</p>
<p>Як мужнасці песню,</p>
<p>Я ўголас пяю.</p>
<p> </p>
<p>Грымяць малаткі,</p>
<p>Працінаючы ўрубам</p>
<p>Упартых парод</p>
<p>Непадатлівы пласт.</p>
<p>Мацнее ў рабоце</p>
<p>Мужчынская дружба,</p>
<p>Трывала і мужна</p>
<p>Згуртоўвае нас.</p>
<p> </p>
<p>Паўночнай зары</p>
<p>Ружаватая сцюжа</p>
<p>Праменнямі мосціць</p>
<p>Дарогу к вясне,</p>
<p>Сыходзяцца людзі,</p>
<p>І любяць,</p>
<p>І дружаць,</p>
<p>Як водзіцца ў свеце</p>
<p> </p>
<p>Ў любой старане.</p>
<p>Бо сэрца не камень,</p>
<p>І цёплая ласка,</p>
<p>Як хлеб наш надзённы,</p>
<p>Патрэбна яму.</p>
<p>Так ты прамільгнула</p>
<p>Вясёлаю казкай,</p>
<p>Як вецер вясны,</p>
<p>Што праводзіць зіму...</p>
<p> </p>
<p>Што ж, мілая, зробіш,</p>
<p>Што ж, мілая, скажаш,</p>
<p>Калі аддзяляюць нас</p>
<p>Тысячы вёрст?</p>
<p>Я працы, турботаў</p>
<p>І шчасця паклажу</p>
<p>Нясу, не сагнуўшыся,</p>
<p>Людзям наўпрост.</p>
<p> </p>
<p>Я вершы пішу</p>
<p>Пасля змены на шахце,</p>
<p>Хоць гул аманіту</p>
<p>Стаіць у вушах.</p>
<p>Здаецца мне,</p>
<p>Крок твой</p>
<p>За шыбай прашастаў</p>
<p>І ціха гаворыць</p>
<p>З душою душа...</p>
<p> </p>
<p>І свет велізарны</p>
<p>Прыціх на хвіліну,</p>
<p>І посвіст шалёны</p>
<p>Спыніла пурга...</p>
<p>Ты спіш ціхамірна</p>
<p>Пад небам Айчыны,</p>
<p>І месяц, як кот,</p>
<p>Прыкархнуў у нагах...</p>
<p> </p>
<p>Што ж, мілая,</p>
<p>Ўсё можа стацца на свеце,</p>
<p>Здалёку памылкі</p>
<p>Яскравей відны.</p>
<p>Я рад, што жывём</p>
<p>На адной мы планеце</p>
<p>І дыхаем</p>
<p>Чыстым паветрам</p>
<p>Адным.</p>
<p> </p>
<p>1948</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>