<div class="container">
<div class="book-utils">
<div id="qrcode"></div>
<a href="/Ales_Zvonak/Dzien_nastupny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1967 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Дзень наступны -->
<h2><a href="http://knihi.com/Ales_Zvonak/">Алесь Звонак</a></h2>
<h2>Дзень наступны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я прадбачу прыход твой,</p>
<p>Мне рысы твае, сэрцу мілыя,</p>
<p>Свецяць раннем празрыстым,</p>
<p>Адценнем высокіх шырот.</p>
<p>І раскутая думка ляціць,</p>
<p>Лёгкавейная і шпаркакрылая,</p>
<p>Да шматлюдных кварталаў,</p>
<p>Што ўзняты кіпучаю сілаю,</p>
<p>Да ажурных тых шыбін,</p>
<p>Дзе дождж веснавы барабаніць, як шрот...</p>
<p> </p>
<p>Да цябе, Дзень Наступны,</p>
<p>Скірованы думкі, надзеі і домыслы.</p>
<p>Жураўліным ключом</p>
<p>Шалясцяць нашых дзёрзкіх задум</p>
<p>пасланцы,</p>
<p>Што лунаюць над жоўтым палеткам,</p>
<p>Над нафтавым промыслам</p>
<p>У гадзіну, як ноч над зямлёю</p>
<p>Закіне сузор’яў каромыслы</p>
<p>І па зорцы блакітнай</p>
<p>Павесіць на кожным канцы...</p>
<p> </p>
<p>Я чакаю цябе, Дзень Наступны,</p>
<p>З трывогаю светлаю нейкаю.</p>
<p>Ясны твар твой не засціць</p>
<p>Шумлівых турбот мітульга...</p>
<p>Я не сплю, я ўглядаюся ў вочы твае</p>
<p>З мігатлівымі вейкамі —</p>
<p>Бачу вобраз Радзімы,</p>
<p>Вясну</p>
<p>І таполі з лісточкамі клейкімі...</p>
<p>І тады нараджаецца верш,</p>
<p>Дзе напяты радкі,</p>
<p>Як стракатых вясёлак дуга...</p>
<p> </p>
<p>І тады небасхіл,</p>
<p>Разатканы па сіні аздобаю зорчатай,</p>
<p>Асвятляецца бляскам маланкавым</p>
<p>Тысячавольтных вачэй;</p>
<p>І ўступае у сілу жыцця</p>
<p>Чарадзейства вялікае</p>
<p>Працы і творчасці;</p>
<p>І нязрушная веліч прадбачання</p>
<p>Ленінскай зоркасці</p>
<p>Палымнее над векам суровым</p>
<p>Ста сонцаў ярчэй!</p>
<p> </p>
<p>Жарам сэрцаў сваіх</p>
<p>Растапляем мы нетры прамёрзлыя,</p>
<p>З непадатных парод</p>
<p>Высякаем мы россып алмазны кайлом!</p>
<p>І ўцякаюць пачвары,</p>
<p>Што ўчора драпежнай звярынаю мордаю</p>
<p>Выскаляліся злосна,</p>
<p>Напалмам пустэльні ствараючы мёртвыя</p>
<p>Там, дзе сонца нядаўна</p>
<p>Над вечназялёнай зямлёю плыло!</p>
<p> </p>
<p>Веру я, Дзень Наступны,</p>
<p>Ты прыйдзеш для шчасця,</p>
<p>Вялікай надзеяй асветлены,</p>
<p>Перашкоды змятаючы прэч</p>
<p>Непахіснай рукой,</p>
<p>Падстаўляючы сонцу гаючаму</p>
<p>Твар свой абветраны,—</p>
<p>Бо заве цябе воляй нястрымнаю,</p>
<p>Ласкай прыветнаю</p>
<p>Непераможная сіла</p>
<p>Любові людской!</p>
<p> </p>
<p>1967</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>