<div class="container">
<div class="book-utils">
<div id="qrcode"></div>
<a href="/Ales_Zvonak/Plac_ziamli.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1992 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Плач зямлі -->
<h2><a href="http://knihi.com/Ales_Zvonak/">Алесь Звонак</a></h2>
<h2>Плач зямлі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Спадар грымот Ілля</p>
<p>Грукоча калясніцай,</p>
<p>Укрыўджана зямля</p>
<p>Слязьмі дажджоў ільсніцца.</p>
<p> </p>
<p>Яе б суцешыць мог</p>
<p>Адзін праменьчык сонца,</p>
<p>Ды чорных хмар аблог</p>
<p>Рассейвае бясконца</p>
<p> </p>
<p>Дажджыстае сяйво</p>
<p>Над недажатым жытам.</p>
<p>Відаць, Бог Саваоф</p>
<p>На грэшных нас сярдзіты,</p>
<p> </p>
<p>Падмоклі там валкі</p>
<p>Пажатыя не ў часе,</p>
<p>Ну, словам, стан такі,</p>
<p>Як апісаў Някрасаў.</p>
<p> </p>
<p>Ды толькі іншы час,</p>
<p>Яго нялёгка зрушыць,</p>
<p>І ферма не калгас,</p>
<p>Каб акалачваць грушы.</p>
<p> </p>
<p>Сам сейбіт, сам і жнец,</p>
<p>Як кажуць у народзе,</p>
<p>А не ў дуду ігрэц</p>
<p>На партактыўным сходзе...</p>
<p> </p>
<p>А раз надумаў жыць</p>
<p>Не па яго закону,</p>
<p>Ты стаў для ўсіх чужы,</p>
<p>Як белая варона.</p>
<p> </p>
<p>Сем пядзяў у ілбе</p>
<p>Хоць маеш ты ад Бога,</p>
<p>Ніхто не дасць табе</p>
<p>Ніякае падмогі!</p>
<p> </p>
<p>Уцям: калгасны лад</p>
<p>Навекі ўсталяваны,</p>
<p>Яго трывалы ўклад</p>
<p>Не зменіць фермер драны!</p>
<p> </p>
<p>Не маеш хаты — ў хлеў</p>
<p>Сяліся, пане фермер,</p>
<p>не ўсмак калгасны хлеб,</p>
<p>Купі валютны пернік!</p>
<p> </p>
<p>Жыццё не йдзе назад,</p>
<p>Калі й яно не ўпэўніць,</p>
<p>Дык дзюбнуць можа ў зад</p>
<p>Цябе чырвоны пеўнік...</p>
<p> </p>
<p>Такі вось дыялог</p>
<p>Падслухаў я міжволі.</p>
<p>Не парасце быльнёг,</p>
<p>Дзе ёсць душа і воля!</p>
<p> </p>
<p>Народ разгоніць гнюс,</p>
<p>Дай вылезці з-пад спуду,</p>
<p>Дай спіну разгарнуць,</p>
<p>І ён пакажа цуды!</p>
<p> </p>
<p>...Тым часам у мурах</p>
<p>Між велічных калонаў</p>
<p>Пякуць як на дражджах</p>
<p>Выдатныя законы.</p>
<p> </p>
<p>Цячэ прамоў струмень,</p>
<p>Ракоча гаварыльня...</p>
<p>Пахмурны слотны дзень</p>
<p>Прыслухваецца пільна.</p>
<p> </p>
<p>Што дасць ёй той закон?</p>
<p>Якой адорыць ласкай</p>
<p>Нас «зайчык», ці талон,</p>
<p>Ці цэнаў свістапляска?!</p>
<p> </p>
<p>А што зямля? Зямля</p>
<p>Слязьмі-дажджамі плача...</p>
<p>Відаць, прарок Ілля</p>
<p>Запрог не тую клячу!</p>
<p> </p>
<p>1992</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>