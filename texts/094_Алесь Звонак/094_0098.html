<div class="container">
<div class="book-utils">
<div id="qrcode"></div>
<a href="/Ales_Zvonak/Hubiernatarski_sad.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1970 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Губернатарскі сад -->
<h2><a href="http://knihi.com/Ales_Zvonak/">Алесь Звонак</a></h2>
<h2>Губернатарскі сад</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>Памяці І. Пуліхава</p>
</div>
<div class="CLEAR"></div>
<p> </p>
<p>Губернатарскі сад.</p>
<p>Духавыя аркестры.</p>
<p>Трубным голасам стогнуць</p>
<p>Палкавыя басы.</p>
<p>Звон малінавы шпораў</p>
<p>І букецік пярэсты</p>
<p>Беласнежных паненак</p>
<p>Кісейнай красы...</p>
<p>Губернатарскі сад!</p>
<p>«Уваход забаронен</p>
<p>Для сабак і салдат»</p>
<p>(І для чэрні любой!)...</p>
<p>Далятаюць званы</p>
<p>Дзесьці з плошчы Саборнай —</p>
<p>Кат Курлоў едзе ў сад</p>
<p>У карэце сваёй...</p>
<p> </p>
<p>Яшчэ стрэлы расстрэлу</p>
<p>У сэрцах — спуджаным рэхам</p>
<p>І на вулічным бруку</p>
<p>Не высахла кроў,—</p>
<p>У расквечаны сад</p>
<p>Для пацехі-уцехі</p>
<p>Едзе царскі сатрап —</p>
<p>Губернатар Курлоў.</p>
<p> </p>
<p>Гнеў рабочы, каб мог,</p>
<p>Нечысць гэтую змёў бы,</p>
<p>Утапіў бы ў гразі,</p>
<p>Каб не пэцкаць ваду...</p>
<p>І студэнт малады</p>
<p>Самаробную бомбу</p>
<p>Безразважна шпурляе</p>
<p>У брыду на хаду...</p>
<p> </p>
<p>Памяць, востраю будзь,—</p>
<p>Не забудзь свайго сына,</p>
<p>Што задушан пятлёй</p>
<p>На варотах турмы!..</p>
<p>.....................................................</p>
<p>На прыцішаны парк</p>
<p>Вечар лёг цёмна-сіні,</p>
<p>І агні пагасілі гіганты-дамы.</p>
<p> </p>
<p>Горад спіць.</p>
<p>Горад будняў і вечнае славы,</p>
<p>Што за дзевяць вякоў</p>
<p>На калені не стаў,</p>
<p>Каб з натхнення і працы —</p>
<p>Цудоўнага сплаву —</p>
<p>Харашэць і сталець</p>
<p>Непахісным, як сталь.</p>
<p> </p>
<p>Льецца мякка святло</p>
<p>На граніт абеліска.</p>
<p>Ля падножжа,</p>
<p>Як сімвал бяссмерця,—</p>
<p>Агонь.</p>
<p>Дзень наступны ўступае</p>
<p>На вуліцы Мінска,</p>
<p>Золак сцягам чырвоным</p>
<p>Вітае яго.</p>
<p> </p>
<p>1970</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>