<div class="container">
<div class="book-utils">
<div id="qrcode"></div>
<a href="/Ales_Zvonak/Soniecnasc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1967 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Сонечнасць -->
<h2><a href="http://knihi.com/Ales_Zvonak/">Алесь Звонак</a></h2>
<h2>Сонечнасць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Добра лёгкім надыхацца ўдосталь</p>
<p>Перамытым дажджамі паветрам!</p>
<p>Добра спраўдзіць сатканыя сцюжай</p>
<p>Прадчуванняў зімовыя сны!</p>
<p>І адчуць, як бягуць легканогія,</p>
<p>Трапяткія вясновыя ветры</p>
<p>Лашчыць грыўкі зеленатравыя</p>
<p>Маладой легкадумнай вясны...</p>
<p> </p>
<p>Ах, красуня! Гамонку ўзнаўлення</p>
<p>Чую ў срэбры тваіх ручаінак!</p>
<p>І навострана вока на цуды,</p>
<p>І на дзівы настроены слых:</p>
<p>Ажываюць ад сонечнай ласкі</p>
<p>Мірыяды іскрынак-расінак,</p>
<p>Мірыяды раслінак-травінак,</p>
<p>Мірыяды лічынак малых...</p>
<p> </p>
<p>І над тым ізумрудным разводдзем,</p>
<p>Дзе разбуджаных нетраў дыханнем</p>
<p>Уздымаецца цёплая пара</p>
<p>Ад вільготных узоравых скіб,</p>
<p>І над тым шклобетонным калосам,</p>
<p>Дзе лягла прамізна скрыжаванняў,—</p>
<p>Раскалолася зыркая сонечнасць</p>
<p>На праменьчыкі ўсмешак людскіх...</p>
<p> </p>
<p>Той зямной пекнатой дух працяты</p>
<p>Акрыяе, уражаны раптам,</p>
<p>Ад цяпла на душы загрубелай,</p>
<p>Ад святла ў пацьмянелых вачах!</p>
<p>Ён пакліча у далеч паходаў</p>
<p>Па нязведаных сонечных трактах,</p>
<p>Дух вандроўны няўтольных шуканняў,</p>
<p>Што да сівых гадоў не ачах...</p>
<p> </p>
<p>Крылы ўзяць бы ў юнацтва на шчасце</p>
<p>Для палёту арлінай дарогай,</p>
<p>Скуль відаць, як на цёплай далоні,</p>
<p>Ўся залітая сонцам зямля!</p>
<p>Глянеш проста ў людскія абліччы —</p>
<p>І мякчэе іх выраз нястрогі;</p>
<p>Глянеш вышай — расчэрчвае неба</p>
<p>Рэактыўнага следу пятля...</p>
<p> </p>
<p>Так і трэба! Вясна, гулкім рэхам</p>
<p>Поўні вушы, і душы, і сэрцы</p>
<p>Тым, хто створан для міру і шчасця</p>
<p>Для адвагі, для працы, для ўцех!</p>
<p>Хай растуць толькі кветкі і злакі</p>
<p>Для працягу жыцця, а не смерці,</p>
<p>Хай растуць толькі травы і дрэвы,</p>
<p>Хай цвітуць толькі песні і смех!..</p>
<p> </p>
<p>1967</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>