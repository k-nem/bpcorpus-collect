<div class="container">
<div class="book-utils">
<div id="qrcode"></div>
<a href="/Ales_Zvonak/Bielaruskija_zancyny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1966 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Беларускія жанчыны -->
<h2><a href="http://knihi.com/Ales_Zvonak/">Алесь Звонак</a></h2>
<h2>Беларускія жанчыны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Не гартаў я фаліянтаў пажаўцелыя старонкі,</p>
<p>Не шукаў пра вас паданняў,</p>
<p>пыл стагоддзяў не страсаў.</p>
<p>Чуў я змалку плач ваш горкі,</p>
<p>чуў я смех ваш срэбразвонкі,</p>
<p>Беларускія жанчыны — неўміручая краса!</p>
<p> </p>
<p>Станам — зграбныя бярозкі,</p>
<p>што павыбеглі край руні,</p>
<p>Замест воч — адбіткі неба яснай чэрвеньскай пары,</p>
<p>Валасы — ручайкі лёну,</p>
<p>галасы — напеў шматструнны,</p>
<p>А усмешкі — водбліск ясны санцавейнае зары.</p>
<p> </p>
<p>Гордасць, пэўна, узялі вы ў Рагвалодавай Рагнеды,</p>
<p>Дум ясноту Ефрасіння, пэўна, ў спадчыну дала.</p>
<p>Кроў свавольных крывічанак бунтавала вас у бедах —</p>
<p>Пакідалі вы святліцы, бралі ў рукі вы булат.</p>
<p> </p>
<p>Нёс тэўтонскі крыжаносец на лязе мяча няславу,</p>
<p>На зямлю славян-суседзяў ваяўнічы рушыў швед —</p>
<p>Адгукаўся Яраслаўне голас цвёрды Гарыславы,</p>
<p>Клікаў віцязяў у бітве затаптаць варожы след.</p>
<p> </p>
<p>Крывічоў зямля лясная не скаралася няволі,</p>
<p>Хоць не раз іх род нязломны у пабоішчах палёг.</p>
<p>Паланянкамі былі вы, а рабынямі — ніколі!</p>
<p>Хоць у гневе неразумным адварочваўся Стрыбог.</p>
<p> </p>
<p>Колькі вы пакут зазналі — не зазнаў ніхто на свеце!</p>
<p>Кветкі-браткі — вашы слёзы, прарасталі па лясах;</p>
<p>Сек няшчадна вам абліччы ліхалеццяў снег ды вецер,</p>
<p>А не звяла, не змарнела ваша гордая краса!</p>
<p> </p>
<p>Гнулі спіны вы ў прыгоне, жалі жыта Радзівілам,</p>
<p>Пелі песні немаўляткам пры лучыне ў позні час;</p>
<p>Гадавалі веліканаў, каб дужэў народ-асілак,</p>
<p>Налівалася каб сіла незгінальная ў плячах!</p>
<p> </p>
<p>Вы зазналі дым і попел, спусташэнне лютых войнаў,</p>
<p>Хлеб з бядою-лебядою, лёс салдаткі-удавы;</p>
<p>Вы трывожна сустракалі век дваццаты неспакойны,</p>
<p>Не схілялі ў час нашэсцяў непакорнай галавы.</p>
<p> </p>
<p>Вам знаёмы кроў і порах, партызанскія сцяжыны,</p>
<p>Помсты жар у сэрцах добрых,</p>
<p>дзе б каханню гнёзды віць;</p>
<p>Вы на смерць ішлі без страху, беларускія жанчыны,</p>
<p>У імя Радзімы светлай, міру, шчасця і любві!</p>
<p> </p>
<p>Вы умелі быць гразою. Чырванець умелі ружай.</p>
<p>Рассыпаць дабра алмазы. Карчаваць карэнне зла.</p>
<p>Гэта ваша бессмяротнасць увасоблена ў Харужай,</p>
<p>З вашай мужнасцю Мазанік меч Дамоклаў узняла!</p>
<p> </p>
<p>Вы—пачатак прыгажосці, вы—жыцця першапрычына,</p>
<p>Бачу будучыню вашу я ў служэнні хараству.</p>
<p>Я цалую вашы рукі, беларускія жанчыны!</p>
<p>Я схіляю перад вамі ў знак пашаны галаву!</p>
<p> </p>
<p>1966</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>