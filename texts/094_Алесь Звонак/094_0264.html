<div class="container">
<div class="book-utils">
<div id="qrcode"></div>
<a href="/Ales_Zvonak/Sakavik_krasavik.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1966 -->
<!-- HEADER_FIELD FilenameSuffix: krasavik -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Сакавік -->
<h2><a href="http://knihi.com/Ales_Zvonak/">Алесь Звонак</a></h2>
<h2>Сакавік</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сакавік на зыходзе.</p>
<p>Пазвоньваюць кроплі вясны.</p>
<p>І, падталыя, з дахаў жалезных ляцяць ледышы.</p>
<p>Разбіваюцца ў шкельцы</p>
<p>празрыстых драбочкаў яны,—</p>
<p>Воку бліскаўкі сонца</p>
<p>ў крышталіку кожным відны...</p>
<p>Гэта голас вясны —</p>
<p>неспакой і трывога ў душы,</p>
<p>Гэта песня вясны —</p>
<p>крыгаходы Дняпра і Дзвіны...</p>
<p>Сакавік на зыходзе.</p>
<p>Пагульваюць жвава вятры,</p>
<p>Маладыя вятры</p>
<p>маладой і нясмелай вясны.</p>
<p>Гэта чыстае-чыстае</p>
<p>мора блакіту ўгары,</p>
<p>Гэта сінія-сінія,</p>
<p>ў далечы дымнай, бары;</p>
<p>Гэта водар смалісты</p>
<p>ажыўшай пад сонцам вясны,</p>
<p>Аднаўленне</p>
<p>напоўненай таінствам вечным пары.</p>
<p>Сакавік на зыходзе.</p>
<p>Трымценнем залочаных струн</p>
<p>Дорыць сонца праменне</p>
<p>разбуджаным далям зямным.</p>
<p>Сотні сот ручаін</p>
<p>сакавік — журкатлівы пяюн —</p>
<p>Абудзіў да жыцця</p>
<p>і пагнаў іх струменьчыкі ўгрунь;</p>
<p>З плеч атрос цёмны снег,</p>
<p>як цяжкія зімовыя сны,</p>
<p>І шпачыную песню завёў</p>
<p>весялун-гаварун...</p>
<p>Сакавік!..</p>
<p>Прыкладаю руку да вачэй казырком</p>
<p>І ўглядаюся ў твар</p>
<p>вечна юнай нястомнай зямлі,</p>
<p>А над ёю плывуць</p>
<p>белабокія хмаркі гуськом,</p>
<p>І спрабуюць свае галасы берасцянкі крадком,</p>
<p>І асілкі-зубры —</p>
<p>беларускіх лясоў каралі —</p>
<p>Гучна трубяць,</p>
<p>працятыя шалам любоўным суздром.</p>
<p> </p>
<p>Адчуваннем Радзімы напоўнены думкі мае,</p>
<p>Прадчуваннем грымот</p>
<p>навальніцы яе маладой;</p>
<p>Сваім цёплым дыханнем мне сэрца яна сагрэе;</p>
<p>Я вялікай сыноўскай любоўю</p>
<p>жыву для яе,</p>
<p>І ў яшчэ неапераным голлі</p>
<p>яе нерасцвіўшых садоў,</p>
<p>Салавей, што яшчэ не вярнуўся,</p>
<p>мне песню пяе...</p>
<p>Гэта я так спяшаюся жыць.</p>
<p>Абганяе ж мяне,</p>
<p>Нібы пешага коннік,</p>
<p>вялікага часу хада.</p>
<p>Веру я:</p>
<p>залатая дзянніца вясны</p>
<p>не міне,—</p>
<p>Праляціць,</p>
<p>прагрыміць</p>
<p>і ласкава плячо закране,</p>
<p>Скажа ціха:</p>
<p>«Стаміўся, стары?</p>
<p>Аддыхні — не бяда!</p>
<p>Дзён тваіх яшчэ шмат,</p>
<p>не растрачаных марна раней!»</p>
<p>Так і будзе:</p>
<p>зірні,</p>
<p>загаіўшы глыбокі свой шрам,</p>
<p>Каляіны вялікіх шляхоў</p>
<p>пракладае наўсцяж</p>
<p>Віцязь Працы,</p>
<p>што шчыт свой аздобіў адбіткам зубра;</p>
<p>Пурпуровы дыван</p>
<p>яму сцеле пад ногі зара,</p>
<p>І вядзе яго цвёрдай рукою</p>
<p>насупар вятрам</p>
<p>Майстра часу і шчасця —</p>
<p>Вялікі Садоўнік жыцця!</p>
<p> </p>
<p>1966</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>