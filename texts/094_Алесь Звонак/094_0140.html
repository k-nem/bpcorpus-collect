<div class="container">
<div class="book-utils">
<div id="qrcode"></div>
<a href="/Ales_Zvonak/Zolata_siabryna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1958 -->
<!-- HEADER_FIELD FilenameSuffix: siabryna -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Золата -->
<h2><a href="http://knihi.com/Ales_Zvonak/">Алесь Звонак</a></h2>
<h2>Золата</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мне пішуць сябры-інжынеры,</p>
<p>Паўночных краёў дружбакі:</p>
<p>Ну як паэтычныя сферы?</p>
<p>Як хлеб зарабляеш цяжкі?</p>
<p> </p>
<p>Даўно не прыходзіш на шахту,</p>
<p>Пакінуў кайло і латок,</p>
<p>Ставаць на аўральную вахту</p>
<p>Адвык ты, напэўна, браток?!</p>
<p> </p>
<p>Паўночныя нашыя шыры,</p>
<p>Тайгі неабдымны спакой</p>
<p>Змяняў на падманшчыцу-ліру,</p>
<p>На ўтульны і ціхі пакой?!</p>
<p> </p>
<p>Не ходзіш ты больш у разведку</p>
<p>Адшукваць пясок залаты</p>
<p>Між сопак, дзе карлікам рэдкім</p>
<p>Паўзуць па адхонах кусты.</p>
<p> </p>
<p>А можа, ўжо стаў сібарытам,</p>
<p>Дзяўбеш манатонна адно,</p>
<p>Сшываючы ніткамі рыфмаў</p>
<p>Пашарпаных вершаў радно?!</p>
<p> </p>
<p>Твой ліст, атрымаўшы, чыталі</p>
<p>Гуртом, бы ў гадзіны вайны,</p>
<p>Чыталі і бачылі далі</p>
<p>Геройскай тваёй стараны...</p>
<p> </p>
<p>Мы й самі жывём не ў зацішку —</p>
<p>Закваска гарняцкая ў нас:</p>
<p>Шуруем як след залацішка</p>
<p>I п’ём за удачы не квас.</p>
<p> </p>
<p>Грукочуць магутныя драгі</p>
<p>Па рэчышчах рэчак старых...</p>
<p>Ну, словам, жывём мы няблага,</p>
<p>Твае дружбакі і сябры.</p>
<p> </p>
<p>Ну што ж? Адпішу па парадку:</p>
<p>Па-першае, ўсім вам паклон,</p>
<p>З кім жыў-бедаваў у палатках,</p>
<p>З кім дружбу дзяліў без аглядкі,</p>
<p>Як кажа таёжны закон...</p>
<p> </p>
<p>Для шахты я ўжо стараваты —</p>
<p>Рука не ўтрымае кайло,</p>
<p>Не тая гарняцкая хватка</p>
<p>І сілы бракуе былой...</p>
<p> </p>
<p>Пыл славы не слепіць мне вочы,</p>
<p>Пагардай не крывіцца рот —</p>
<p>Паэзіі чорнарабочы,</p>
<p>Я слаўлю рабочы народ.</p>
<p> </p>
<p>Так! Вывучкі нашай суровай</p>
<p>Душа не пазбудзе павек!</p>
<p>Я ў сэрцы ўразаюся словам,</p>
<p>Як колісь забоем у штрэк.</p>
<p> </p>
<p>Мне сняцца паўночныя шыры,</p>
<p>Тайгі неабдымны спакой,</p>
<p>Як дзікія гусі у вырай</p>
<p>Высокай лятуць чарадой.</p>
<p> </p>
<p>Прыгадваю ўсіх вас пайменна,</p>
<p>Герояў вялікіх работ,</p>
<p>З кім лавы бурылі адменна,</p>
<p>Крышылі цвярдыні парод.</p>
<p> </p>
<p>Прайшоўшы дарогаю мужных,</p>
<p>Пазнаўшы і радасць і сум,</p>
<p>Цану таварыству і дружбе</p>
<p>Я ў сэрцы трывалым нясу.</p>
<p> </p>
<p>Хаджу я, сябры, і ў разведку</p>
<p>Адшукваць пылок залацін.</p>
<p>Як шмат самародкаў, і рэдкіх,</p>
<p>Мне тут давялося знайсці!</p>
<p> </p>
<p>Шукальнік шукаць не забудзе,</p>
<p>Дзе б ногі яго ні прайшлі,</p>
<p>А золата гэтае — людзі</p>
<p>Цудоўнае нашай зямлі!</p>
<p> </p>
<p>1958</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>