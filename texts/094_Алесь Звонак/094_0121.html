<div class="container">
<div class="book-utils">
<div id="qrcode"></div>
<a href="/Ales_Zvonak/Zancyny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Жанчыны -->
<h2><a href="http://knihi.com/Ales_Zvonak/">Алесь Звонак</a></h2>
<h2>Жанчыны</h2>
<div style="height: 3rem"></div>
<!-- TOC_BEGIN -->
<a href="#chapter1">1. Мадонны</a><br/>
<a href="#chapter2">2. Багіня</a><br/>
<a href="#chapter3">3. Сінічка</a><br/>
<a href="#chapter4">4. Партрэт</a><br/>
<a href="#chapter5">5. Фінал</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1. Мадонны</h3>
<p>Жанчыны мілыя, ў даўгу</p>
<p>Наш род мужчынскі перад вамі.</p>
<p>Жыццё нас гнула у дугу,</p>
<p>Вязала рукі ланцугамі,</p>
<p>І я прызнацца ў тым магу,</p>
<p>Што не да вас было часамі.</p>
<p> </p>
<p>Калі хапалі за гарляк</p>
<p>Лёс-ёлупень ці доля-сцерва,</p>
<p>У стукачы ішоў зямляк,</p>
<p>Трапалі на кастрыцу нервы</p>
<p>І гналі ў лагерны барак</p>
<p>Багіню мудрасці — Мінерву,—</p>
<p> </p>
<p>Ці ж да кахання там было?!</p>
<p>А іскарка ў душы гарэла,</p>
<p>Не ператвораная ў тло,</p>
<p>І кожнай клеткай прагла цела</p>
<p>Уваскрашэння, і цяпло</p>
<p>Спагады й ласкі сэрцы грэла...</p>
<p> </p>
<p>І я згадаў, як між гарэз</p>
<p>Калісьці шкаляром старанным</p>
<p>На ўроку тонкасных славес</p>
<p>Пісаў: «Трагедыя Таццяны</p>
<p>У найславуцейшым рамане</p>
<p>Паводле Пушкіна А. С.»</p>
<p> </p>
<p>І я згадаў з прычыны той</p>
<p>Мароз-траскун сібірскай ночы,</p>
<p>Як гнаў адкормлены канвой</p>
<p>Аўчаркамі этап жаночы...</p>
<p>Агонь нянавісці святой</p>
<p>На момант высмаліў мне вочы...</p>
<p> </p>
<p>У лёгкіх плашчыках адны,</p>
<p>Другія — ў туфліках, сукенках,</p>
<p>Відаць, яны ў разгар вясны</p>
<p>Былі заштурханы ў засценкі...</p>
<p>І праглыналі туманы</p>
<p>Іх плач надрыўны, стогны, енкі...</p>
<p> </p>
<p>Бягом! Бягом! — крычаў канвой,</p>
<p>Брахалі сытыя аўчаркі...</p>
<p>На д’яблаў шабаш ночы той</p>
<p>Спакойна Бог глядзеў з-за хмаркі...</p>
<p>Агонь нянавісці святой</p>
<p>Рваў маё сэрца на кавалкі!</p>
<p> </p>
<p>І я згадаў напрыканцы</p>
<p>Ізноў трагедыю Таццяны,</p>
<p>Яе расейскія блінцы,</p>
<p>Кроў з малаком ланіт румяных,</p>
<p>Якім так многа прысвяціў</p>
<p>Паэт радкоў свайго рамана!</p>
<p> </p>
<p>...О, колькі вас лягло, жанкі,</p>
<p>Эльгенскіх лагераў мадонны,</p>
<p>Нявесты, сёстры, мацяркі,</p>
<p>Чые закрэслены імёны!..</p>
<p>Пракляты будзь на ўсе вякі,</p>
<p>Вампір крывавы, кат шалёны!</p>
<p> </p>
<p> </p>
<h3><a id="chapter2"></a>2. Багіня</h3>
<p>Каханню ўсе мы падуладны,</p>
<p>Як мілы Пушкін гаварыў,</p>
<p>Хоць метад наш цяпер — брыгадны,</p>
<p>І ўсе над ім гаспадары.</p>
<p> </p>
<p>Таму нам сёння не да цноты,</p>
<p>Яе спяшаемся пазбыць,</p>
<p>Аднак трапляем у цянёты —</p>
<p>І ўрода, і красун любы.</p>
<p> </p>
<p>Хоць вінаваты Бог, што Еву</p>
<p>Спакуснік-змей увёў у грэх,</p>
<p>Пад манастыр падводзяць дзевы</p>
<p>Падчас і нас курам на смех!</p>
<p> </p>
<p>Хай на язык мне сядзе прышчык</p>
<p>Калі няпраўду вам скажу,</p>
<p>Таму й нясу на суд ваш прытчу,</p>
<p>Ілжы мінаючы мяжу:</p>
<p> </p>
<p>У нейкім царстве-гаспадарстве,</p>
<p>Дзе цараваў тыран рабы,</p>
<p>Жылі плямёны зэкаў рабскіх,</p>
<p>Што гнулі ўдзень і ўноч гарбы.</p>
<p> </p>
<p>Над імі быў наглядчык строгі,</p>
<p>Як поп аб душах іх радзеў,</p>
<p>І той, хто падаў ад знямогі,</p>
<p>Трапляў адразу ж у кандзей.</p>
<p> </p>
<p>Там за нікчэмную падачку —</p>
<p>Чарпак нішчымнай баланды,</p>
<p>Ганяў і я на шахце тачку</p>
<p>І год, і два, і тры гады.</p>
<p> </p>
<p>Над галавой не бачыў неба,</p>
<p>Зямлі не чуў я пад сабой.</p>
<p>За ўсё худая пайка хлеба</p>
<p>І газам тручаны забой.</p>
<p> </p>
<p>Калі ж мы неяк выйшлі з лавы,</p>
<p>Нас асляпіў пасыл нябёс:</p>
<p>Начальнік лагера шалаву</p>
<p>Для ўцехі ўласнае прывёз.</p>
<p> </p>
<p>Хоць, як казаў Астрэйка, штабу</p>
<p>Нідзе такога не было,</p>
<p>Каб не трымаў начальнік бабу</p>
<p>Сабе на радасць, нам назло,—-</p>
<p> </p>
<p>А наш сябе паводзіў горда</p>
<p>Дый то не мог сябе стрымаць:</p>
<p>Ледзь што не так, заедзе ў морду,</p>
<p>А то — ў кандзей на сутак пяць,</p>
<p> </p>
<p>І ўсё ж канец і ганарліўцу</p>
<p>Прыйшоў. Падпіўшы, халасцяк</p>
<p>Убачыў раз-другі спадніцу</p>
<p>І ўвесь абмяк, як той хамяк.</p>
<p> </p>
<p>Хіба ж адвыкнеш ад жанчыны?!</p>
<p>Здалося, Бог паслаў нам цуд,</p>
<p>З вышынь да нас сышла багіня —</p>
<p>Хвала нябеснаму Айцу!</p>
<p> </p>
<p>Хоць не было дзе пробу ставіць</p>
<p>На кволым целе бажаства,</p>
<p>Яна і ў нашых снах, і ў яве</p>
<p>Жыла як сімвал хараства.</p>
<p> </p>
<p>Ах, як яна нам спачувала!</p>
<p>Я, кажа, ўсім бы вам дала</p>
<p>Кавалак сэрца, слёзы жалю</p>
<p>І ў пекла грэшніцай пайшла,</p>
<p>Каб воля ў тым мая была!</p>
<p>Ды вельмі строгі ў нас начальнік,</p>
<p>Не спусціць вам, не спусціць мне:</p>
<p>Вас пазаморвае ў капальнях,</p>
<p>Мяне ж у лагер зноў шпурне.</p>
<p> </p>
<p>...Так ды не так! Закону й права</p>
<p>Узняты меч адной рукой:</p>
<p>За сужыццё з зэка-шалавай</p>
<p>Схапіў начальнік пяць гадкоў!</p>
<p> </p>
<p>А нашу бедную багіню</p>
<p>Ізноў упякалі за дрот...</p>
<p>...Я да сканальнае хвіліны</p>
<p>Нашу ў душы той эпізод!</p>
<p> </p>
<p> </p>
<h3><a id="chapter3"></a>3. Сінічка</h3>
<p>Жанчыны мілыя ў даўгу</p>
<p>У вас і я, відаць, да скону,</p>
<p>Што не згінаўся у дугу,</p>
<p>Красою вашай паланёны;</p>
<p> </p>
<p>Што з той крынічкі хараства</p>
<p>Я піў нагбом да перасыці,</p>
<p>Што я кахаў бяздумна вас</p>
<p>То абы-як, то ў шалым спрыце.</p>
<p> </p>
<p>Быць можа, ў тым дабро і зло,</p>
<p>Сэнс узаемапрыцягнення,</p>
<p>Што ваша кроў і ваша плоць</p>
<p>Жыве ва мне ад нараджэння;</p>
<p> </p>
<p>Што я падлеткам падглядаў</p>
<p>Праз шыбку ці праз дзірку ў плоце,</p>
<p>Як бог Эрот дваіх гайдаў</p>
<p>Салодкім спалучэннем плоці!</p>
<p> </p>
<p>Не даў Тварэц перад канцом</p>
<p>Сваёй рабочай сямідзёнкі</p>
<p>Валодаць пэндзлем ці разцом,</p>
<p>Каб высеч вобраз з рысак тонкіх;</p>
<p> </p>
<p>Каб здолеў вылепіць я з вас</p>
<p>Нятленны вобраз прыгажосці,</p>
<p>Каб не патоўк крыштальных ваз</p>
<p>Ад захаплення ці ад злосці...</p>
<p> </p>
<p>Пяро гусінае мне ў дар</p>
<p>Заместа гліны, гіпсу, воску</p>
<p>Ўручыў нябёсаў гаспадар —</p>
<p>Маўляў, давай санеты шпар</p>
<p>Сваёй Лауры з-пад Лагойска!</p>
<p> </p>
<p>І праўда, што мне гліна, воск —</p>
<p>Халоднай памяці адзнакі?</p>
<p>Мне мяккі шоўк жаночых кос</p>
<p>І слодыч вуснаў больш да смаку!</p>
<p> </p>
<p>А бляск загадкавы вачэй,</p>
<p>А любай тонкае аблічча</p>
<p>Хіба мой зрок не апячэ,</p>
<p>У свет спакусны не пакліча?</p>
<p> </p>
<p>Што там лунаць у марах-снах</p>
<p>Між зданяў летуценных недзе?!</p>
<p>Лепш мець сінічку у руках,</p>
<p>Чым жорава ў высокім небе!</p>
<p> </p>
<p>Тым больш калі сінічкі той</p>
<p>Жывой вагой не так і мала...</p>
<p>Ах, дзе вы дні вясны маёй,</p>
<p>Пары юнацкай гулі-шалы?!</p>
<p> </p>
<p>Зямны наскрозь сыду ў зямлю</p>
<p>(Тым больш што быў я пад зямлёю!)</p>
<p>З апошнім выдыхам: «Люблю</p>
<p>Усё зямное, ўсё жывое!»</p>
<p> </p>
<p> </p>
<h3><a id="chapter4"></a>4. Партрэт</h3>
<p>Два цёмных віркі — дзве глыбокія зрэнкі.</p>
<p>Патонеш, зірнуўшы у іх глыбіню.</p>
<p>З трох грацый адна пад шаўковай сукенкай</p>
<p>Схавала цнатлівай красы чысціню.</p>
<p> </p>
<p>Здагадка і згадка крыві ашалелай,</p>
<p>Памкненняў з нясмеласцю лад неўпапад —</p>
<p>Ах, прага юнацтва, калі б ты умела,</p>
<p>Ах, старасці смага, калі б ты магла!</p>
<p> </p>
<p>Быць можа, спякотнае неба Таўрыды</p>
<p>Адбілася ў позірку палкіх вачэй,</p>
<p>Быць можа, вар’яцкая кроў тымурыдаў</p>
<p>У жылах тваіх непакорна цячэ?!</p>
<p> </p>
<p>Ёсць штось ад анёлаў, ёсць штосьці ад гурый</p>
<p>У постаці пругкай, у руху бядра...</p>
<p>Такіх апраналі ў звярыныя шкуры,</p>
<p>Трымалі ў парчова-шаўковых шатрах...</p>
<p> </p>
<p>Такіх выкрадалі ў разбойным набегу,</p>
<p>Як толькі ўчарнее над стэпам імгла,</p>
<p>Далёкія продкі твае — печанегі,</p>
<p>Шпурнуўшы з наскоку на луку сядла...</p>
<p> </p>
<p>Такіх на фелюгах пад ветразем алым</p>
<p>Вазілі піраты на рынкі рабынь,</p>
<p>Каб дзева ў гарэме красуняю стала,</p>
<p>Чый позірк — маланка, а вусны — рубін!</p>
<p> </p>
<p>Такіх па хаценню юрлівага хана</p>
<p>Пад гук тамбурынаў, пад стогны зурны</p>
<p>Скакаць прымушалі на фоне фантана,</p>
<p>Каб вока усцешыць красой галізны...</p>
<p> </p>
<p>Я ўсё прачытаў гэта ў позірку палкім</p>
<p>Тваіх грахаводных чароўных вачэй...</p>
<p>Віват, срэбны рог,— заздароўная чарка,</p>
<p>Вар’яцкія прымхі паўднёвых начэй!..</p>
<p> </p>
<p>...Вось тут бы й паставіць апошнюю кропку,</p>
<p>Дык не — дух няўпынным штурхае: лаві</p>
<p>З распушчанай грывай дзікунку-жаробку,</p>
<p>Пакуль не астыла шаленства ў крыві!..</p>
<p> </p>
<p> </p>
<h3><a id="chapter5"></a>5. Фінал</h3>
<p>Прыклаўшы да грудзей руку,</p>
<p>Скажу я так, мая Лаура:</p>
<p>— Ці варта йсці за Сцікс-раку</p>
<p>У панства ценяў — свет пануры?!</p>
<p> </p>
<p>Не вельмі пнуся я туды</p>
<p>Каб мог, дык прашмыгнуў бы міма,</p>
<p>На жаль, як спрынтары, гады</p>
<p>Бягуць, суняць іх немагчыма!</p>
<p> </p>
<p>Пакуль быў гнаны быстраком,</p>
<p>Мінаць падвох падводны мусіў,</p>
<p>Стаў неўпрыкмет старым хрычом,</p>
<p>Лаўра ж — Бабкаю Ягусяй.</p>
<p> </p>
<p>Шпурне, як кажуць, той сіндром</p>
<p>І нас пад колы катафалкаў.</p>
<p>Я, грэшнік, стану Лесуном,</p>
<p>А вы — хвастатаю русалкай.</p>
<p> </p>
<p>І ў прыцемку ці ў вогкі змрок</p>
<p>Вяршыцьмем справы неблагія:</p>
<p>Заманьваць дурняў у вірок,</p>
<p>Усмешкай вы, я проста кіем.</p>
<p> </p>
<p>Зялёных вашых зрэнак бляск —</p>
<p>Найлепшы сродак спраў сурочных.</p>
<p>Бліскучых зорак цыферблат</p>
<p>Прыпыніць нас у час паўночны...</p>
<p> </p>
<p>А што жыццё наша? Гульня!</p>
<p>Як роў карцёжнік утрапёны</p>
<p>(Пазбегнем рыфмы непрыстойнай),</p>
<p>Няма ні вечка ёй, ні дна!</p>
<p> </p>
<p>За рожкі ўхопім маладзік,</p>
<p>На хмарцы седзячы пуховай,</p>
<p>Зямны забудзем тлум і бзік,</p>
<p>Рамансік збацаем не новы:</p>
<p>«Ах, зачем эта ночь</p>
<p>Так была хороша,</p>
<p>Не болела бы грудь,</p>
<p>Не страдала душа...»</p>
<p> </p>
<p>Не прыме нашых грэшных душ</p>
<p>Нябесная наменклатура —</p>
<p>Ні Бог-Айцец, ні Сын, ні Дух,</p>
<p>Ні штат анёлаў, сад амураў...</p>
<p> </p>
<p>Каб не забрудзілі мы там</p>
<p>Нябёсаў чыстых колер сіні,</p>
<p>Ілля-прарок падкоціць нам</p>
<p>Свае грымотныя драбіны...</p>
<p> </p>
<p>І ўсё. Нагамі дагары</p>
<p>Шпурнуць нас у вярцеп пякельны,</p>
<p>Хоць сінім полымем гары,</p>
<p>А хоць ліжы сабе патэльню...</p>
<p> </p>
<p>Быў пеклам нам зямны наш дом,</p>
<p>Дык не памром і тут ад смагі,</p>
<p>Нальём Мядзведзіцы каўшом</p>
<p>Хоць першачка сабе, хоць брагі...</p>
<p> </p>
<p>Пяюць жа песню пра той свет,</p>
<p>Што «лучше нету того свету»,</p>
<p>Тым больш што ты і сам паэт,</p>
<p>А тут жа й месца для паэта!</p>
<p> </p>
<p>Тут ні герой, ні цар, ні сват —</p>
<p>Ніхто не дасць табе падмогі,</p>
<p>Са свежых грэшнікаў разбрат</p>
<p>Прыпаднясе гарсон двухрогі...</p>
<p> </p>
<p>Усё зямное, што змаглі,</p>
<p>Пакаштавалі мы з ахвотай,</p>
<p>Дык па пакінутай зямлі</p>
<p>Не загрызе туга-згрызота!</p>
<p> </p>
<p>1949—1992</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>