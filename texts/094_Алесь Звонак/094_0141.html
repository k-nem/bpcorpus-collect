<div class="container">
<div class="book-utils">
<div id="qrcode"></div>
<a href="/Ales_Zvonak/Zolata.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1993 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Золата -->
<h2><a href="http://knihi.com/Ales_Zvonak/">Алесь Звонак</a></h2>
<h2>Золата</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мы золата мылі ў даліне ракі,</p>
<p>Мы тачкі ганялі на бункер,</p>
<p>А дзень быў пахмурны і золкі такі,</p>
<p>А сопкі ў зялёных карунках...</p>
<p> </p>
<p>А воддаль за насыпам два трактары</p>
<p>На два галасы ракаталі,</p>
<p>Ды часта ўрываліся залпы ў той рытм</p>
<p>І тут жа на момант змаўкалі...</p>
<p> </p>
<p>Там мірная праца ішла цэлы дзень,</p>
<p>Хоць быў ён дажджысты і шэры —</p>
<p>Расстрэльвалі там памаленьку людзей,</p>
<p>Загнаўшы сілком у траншэю.</p>
<p> </p>
<p>Мне вочы крывавы туман засцілаў,</p>
<p>Калі я глядзеў з эстакады,</p>
<p>Як зладжана, спорна «работу» вяла</p>
<p>Забойцаў-умельцаў брыгада.</p>
<p> </p>
<p>Таму ўхаластую й гулі трактары,</p>
<p>Каб голас іх чуўся здалёку,</p>
<p>Каб енк прадсмяротны і роспачны крык</p>
<p>Глушыў іх размераны рокат...</p>
<p> </p>
<p>Крычы ва ўсё горла, зглыне ўсё тайга,</p>
<p>Хоць век свой такога не чула,</p>
<p>І слалася ўсхліпам апошнім туга,</p>
<p>І клаліся людзі пад кулі...</p>
<p> </p>
<p>Не людзі, а зэкі, а лагерны пыл,</p>
<p>ГУЛАГ каго начыста спляжыў,</p>
<p>Аддаўшы хто рэшткі апошнія сіл,</p>
<p>Віноўнікам стаў сабатажу...</p>
<p> </p>
<p>Будзь тройчы пракляты той дзень і той час!</p>
<p>Мне сэрца нянавісць спаліла,</p>
<p>Калі замільгала раптоўна ў вачах</p>
<p>Забойцы агіднае рыла.</p>
<p> </p>
<p>Ён побач са мною, адкормлены кат,</p>
<p>Твар скрыўлены брыдкай грымасай.</p>
<p>— Бягом! — і брахучы пасыпаўся мат: —</p>
<p>— Начальнік заве, вертухайся!</p>
<p> </p>
<p>Пад дулам бягу, як запалены конь,</p>
<p>Насустрач ганебнаму скону,</p>
<p>Дзе права расправы — і суд і закон,</p>
<p>Бяспраўе пад маскай закону.</p>
<p> </p>
<p>І вось ён той фабрыкі смерці прараб,</p>
<p>Шаленствам налітыя вочы:</p>
<p>— Ты што там рабіў?</p>
<p>— Гнаў пяскі на-гара,</p>
<p>Дзесятнік брыгады рабочай...</p>
<p> </p>
<p>— А што ты наверсе рабіў? Падглядаў?</p>
<p>— Адказвай, фашысцкая контра!</p>
<p>— Нічога не бачыў. З падачай бяда.</p>
<p>—Займаўся бягучым рамонтам...</p>
<p> </p>
<p>Падумаў.</p>
<p>— Ідзі, чорт з табою, жыві!</p>
<p>Такіх без цябе пад завязку!</p>
<p>...Слязінка адчаю скацілася ў жвір,</p>
<p>А з ёю і быль, а не казка...</p>
<p>-----------</p>
<p>Р. S. Дзень скончыўся. Плён залаты мы знялі</p>
<p>З бутары ні многа ні мала.</p>
<p>Пад стогны глухія з-пад рыхлай зямлі</p>
<p>Бульдозеры насып раўнялі...</p>
<p> </p>
<p>1993</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>