<div class="container">
<div class="book-utils">
<div id="qrcode"></div>
<a href="/Ales_Zvonak/Miortvy_karabiel.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1934 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Мёртвы карабель -->
<h2><a href="http://knihi.com/Ales_Zvonak/">Алесь Звонак</a></h2>
<h2>Мёртвы карабель</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>(Балада аб Эпроне)</p>
<p> </p>
<p>Недалёка ад берага роднай айчыны,</p>
<p>Дзе па рэйдзе стаяць параходы ў страю,</p>
<p>Пахаваны ў глыбокай і цёмнай лучыне,</p>
<p>Ён знайшоў нечакана магілу сваю.</p>
<p> </p>
<p>Яго цела марская трава аплятае,</p>
<p>Над яго галавою праходзяць гады,</p>
<p>Чайкі белыя нізка над ім пралятаюць,</p>
<p>Закранаючы крыллем паверхню вады.</p>
<p> </p>
<p>І штодня праплываюць над ім параходы,</p>
<p>Белакрылыя яхты, маторкі-чаўны...</p>
<p>У бязвоблачны дзень ці у час непагоды</p>
<p>Яму сняцца на дне таямнічыя сны...</p>
<p> </p>
<p>Сніцца: чорная ноч узнялася над светам,</p>
<p>Фасфарыстыя хвалі шуршаць за кармой,</p>
<p>А над цемраю неба ўзвілася ракета,</p>
<p>Прадвяшчаючы грозны эскадраны бой.</p>
<p> </p>
<p>І тады над прасторам марскога прыбою</p>
<p>Цішыню разрывае гарматны агонь,</p>
<p>І, паранены ў сэрца варожым набоем,</p>
<p>Захлынаецца хваляю сіваю ён...</p>
<p> </p>
<p>І магутнага цела жалезная глыба</p>
<p>Апускаецца ў багну халоднага дна,</p>
<p>І хаваюць навекі зялёныя глыбі</p>
<p>Нават пробліск нясмелы наступнага дня.</p>
<p> </p>
<p>Час праходзіць, авеяны вечнаю славай</p>
<p>Незабыўных баёў і рашучых падзей,</p>
<p>Ходзяць штормы над морам то злева,</p>
<p>то справа,</p>
<p>У тумане сірэна працягла гудзе...</p>
<p> </p>
<p>І тады надыходзіць такая гадзіна:</p>
<p>Вадалазаў сірэна збірае ізноў,</p>
<p>Бо яшчэ і яшчэ патрабуе радзіма</p>
<p>Для вялікіх паходаў жывых караблёў.</p>
<p> </p>
<p>У вачастых скафандрах з’яўляюцца людзі,</p>
<p>Дзень за днём пад вадою работа ідзе.</p>
<p>Ён са дна падымае магутныя грудзі</p>
<p>І вітае халоднае Балтыкі дзень.</p>
<p> </p>
<p>Так па волі адважных, упартых і смелых</p>
<p>Ён прыходзіць у докі да вусця Нявы,</p>
<p>Дзе, ажыўшы, яго амярцвелае цела</p>
<p>Стане гордым і дужым у шэраг жывых.</p>
<p> </p>
<p>1934</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>