<div class="container">
<div class="book-utils">
<div id="qrcode"></div>
<a href="/Ales_Zvonak/Mielodyja_viasny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1959 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Мелодыя вясны -->
<h2><a href="http://knihi.com/Ales_Zvonak/">Алесь Звонак</a></h2>
<h2>Мелодыя вясны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Шуміць вясна</p>
<p>па сініх пералесках,</p>
<p>Збягае снег</p>
<p>слязою ў раўчукі,</p>
<p>Глядзяць вачмі блакітнымі</p>
<p>пралескі</p>
<p>На белы свет,</p>
<p>жывы і трапяткі.</p>
<p>Шматлікіх рэчак</p>
<p>буйнае разводдзе</p>
<p>Па ўсёй краіне</p>
<p>радасна гудзе.</p>
<p>Ён устае</p>
<p>ў празрыстай прахалодзе,</p>
<p>Вясны і міру,</p>
<p>працы й дружбы</p>
<p>дзень.</p>
<p>Нібы мастак,</p>
<p>на палатно абшараў</p>
<p>Кладзе вясна</p>
<p>зялёныя мазкі,</p>
<p>У прадчуванні</p>
<p>летняга цяжару</p>
<p>Набраклі сонцам</p>
<p>голых дрэў саскі.</p>
<p>Бароны гладзяць</p>
<p>ворыва маршчыны,</p>
<p>Клубіцца пара</p>
<p>ад пластоў зямных...</p>
<p>Ва ўсім,</p>
<p>ва ўсім:</p>
<p>і ў клёкаце арліным,</p>
<p>І ў шэпце</p>
<p>закаханае дзяўчыны,</p>
<p>І ў бесталачным</p>
<p>галасе грачыным,—</p>
<p>Гучыць, грыміць</p>
<p>мелодыя вясны!</p>
<p>Яе нясе на крыллях</p>
<p>ветрык спрытны,</p>
<p>Яна —</p>
<p>ў таемным шолаху ўначы,</p>
<p>Яна гучыць</p>
<p>у працы мерным рытме</p>
<p>Будаўнікоў,</p>
<p>ратаяў</p>
<p>і ткачых.</p>
<p>Яна вядзе</p>
<p>з вясёлым ракатаннем</p>
<p>На ладныя</p>
<p>калгасныя двары</p>
<p>Ва ўласнасць рук</p>
<p>гаспадароў старанных</p>
<p>Рабочых рук</p>
<p>шматсільныя дары.</p>
<p>Яна плыты зганяе</p>
<p>па Бярозе,</p>
<p>Па Прыпяці,</p>
<p>па Сожы,</p>
<p>па Дняпры,</p>
<p>Яна вядзе</p>
<p>па сонечнай дарозе</p>
<p>Да летніх дзён</p>
<p>гарачае пары.</p>
<p>Яна вядзе</p>
<p>на вуліцы і плошчы,</p>
<p>Дзе светлы горад</p>
<p>высіцца ўгару,</p>
<p>Дзе майскі дзень</p>
<p>палотнішчы палошча</p>
<p>Пад гук мядзяны</p>
<p>басавітых труб.</p>
<p>Хай дзесьці</p>
<p>точаць зубы</p>
<p>нелюдзімы</p>
<p>На мірны свет</p>
<p>пагрозаю вайны.</p>
<p>Дарма!</p>
<p>Над светлай галавой Радзімы</p>
<p>Гучыць,</p>
<p>грыміць</p>
<p>мелодыя вясны!</p>
<p>1959</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>