<div class="container">
<div class="book-utils">
<div id="qrcode"></div>
<a href="/Ales_Zvonak/Piersazimak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1970 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Першазімак -->
<h2><a href="http://knihi.com/Ales_Zvonak/">Алесь Звонак</a></h2>
<h2>Першазімак</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ну вось і скончан доўгі паядынак.</p>
<p>Вятроў гамонка сціхла. Лес у сне.</p>
<p>Скупое сонца ў безлічы іскрынак</p>
<p>Адлюстраваў сцюдзёны першы снег.</p>
<p> </p>
<p>Як дабяла адмытая бялізна,</p>
<p>Лягла на дол сняжынак белізна.</p>
<p>І сонца шар халодны і вялізны</p>
<p>Зямлі нямой нібыта не пазнаў.</p>
<p> </p>
<p>Стаю адзін, як слуп на скрыжаванні.</p>
<p>Скрозь белы сон</p>
<p>лаўлю нясмелы гук</p>
<p>І множу слодыч радасных спатканняў</p>
<p>На гаркату няпрошаных разлук.</p>
<p> </p>
<p>Хто пераможа? Як забыты здымак,</p>
<p>Уваскрашае памяць гэткі ж дзень:</p>
<p>І цішыню, і снег, і першазімак,</p>
<p>І на ружовым снезе сіні цень...</p>
<p> </p>
<p>І ў сэрцы рэха той адной хвіліны,</p>
<p>Што белым крыллем высака ўзнялі</p>
<p>Пірамідальных елак верхавіны,</p>
<p>Узвышшы заварожанай зямлі...</p>
<p> </p>
<p>І ўсё, ў чым бачыў змест,</p>
<p>і сэнс, і сутнасць,</p>
<p>Чым так юнацтва ўмела даражыць,</p>
<p>Я перажыў, як і тваю адсутнасць,</p>
<p>І як сваё падзенне перажыў...</p>
<p> </p>
<p>І за гады, што слухаў крокаў гукі,</p>
<p>Што рэха іх лавіў сто раз на дню,—</p>
<p>Я навучыўся быць глухім да стуку,</p>
<p>Я навучыўся слухаць цішыню.</p>
<p> </p>
<p>Вось і цяпер я немасці ў абдымкі</p>
<p>Душу і памяць сэрца аддаю,</p>
<p>Няхай сабе па чыстым першазімку</p>
<p>Кладуць сцяжынку роўную сваю.</p>
<p>1970</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>