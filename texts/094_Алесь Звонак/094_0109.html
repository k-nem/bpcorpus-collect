<div class="container">
<div class="book-utils">
<div id="qrcode"></div>
<a href="/Ales_Zvonak/Dziva.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1971 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Дзіва -->
<h2><a href="http://knihi.com/Ales_Zvonak/">Алесь Звонак</a></h2>
<h2>Дзіва</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p>Быў цёмны лес. Быў пошчак салаўіны.</p>
<p>Быў берасцянак звонкі пераклік.</p>
<p>Быў сэрцаў стук. Быў момант той адзіны,</p>
<p>Што не бярэ свядомасць на улік.</p>
<p> </p>
<p>Згадай яго ты ў светлую хвіліну,</p>
<p>Калі замрэ ў грудзях ад шчасця крык,</p>
<p>Той непаўторны ранак, лёт хвілінны,</p>
<p>Без дум, разваг, без пошлых закавык.</p>
<p> </p>
<p>Згадай і рук цяпло, і скрыжаванне</p>
<p>Бяздонных зрэнак, цёмных, нібы ноч,</p>
<p>Адно, як шолах ветрыка, дыханне,</p>
<p> </p>
<p>Скупое шчасце на дваіх адно.</p>
<p>А над усім жыцця трыумфаванне,</p>
<p>Дзе явы бляск ярчэй чароўных сноў...</p>
<p> </p>
<p> </p>
<h3><a id="chapter2"></a>2</h3>
<p>Даўно юнацтва ўдалеч адляцела,</p>
<p>Сатлеў на попел прысак пачуцця,</p>
<p>Спакою прагне і душа, і цела,</p>
<p>А не грымот і бліскавіц жыцця.</p>
<p> </p>
<p>Так думаў я. Ды па-жаноцку смела</p>
<p>Ты увайшла, як бура ў сон трысця,</p>
<p>У мой спакой. І зноў душа запела,</p>
<p>Адчуўшы радасць поўную быцця.</p>
<p> </p>
<p>З краіны сонца і пяскоў зыбучых,</p>
<p>Як дзіва дзіў, доўгачаканы цуд,</p>
<p>Прыйшла ты ў засень дум маіх</p>
<p>Дрымучых,</p>
<p> </p>
<p>Каб зноў вясны ўрачысты перагуд</p>
<p>Ажыў у словах песень неўміручых,</p>
<p>Як падказаў ласкавы твой прысуд.</p>
<p> </p>
<p> </p>
<h3><a id="chapter3"></a>3</h3>
<p>Было і так: пануры і зацяты,</p>
<p>Нібыта скнара, я хаваў глыбей</p>
<p>Усё, чым сэрца і душа багаты,</p>
<p>Што не было прызначана табе.</p>
<p> </p>
<p>А ты прыйшла, маё святло і свята,</p>
<p>Мой лепшы лекар ад усякіх бед,—</p>
<p>Я ўсё аддаў, зламаўшы сховаў краты,</p>
<p>Адну цябе пакінуўшы сабе.</p>
<p> </p>
<p>І ў прах зляцелі ўсе мае трывогі,</p>
<p>І недаверу цень адскочыў прэч,</p>
<p>Бо ты ізноў паклікала ў дарогу,</p>
<p> </p>
<p>Бо след твой час ніколі не сатрэ.</p>
<p>Багаты духам той, хто дорыць многа,</p>
<p>Убогі — хто не дорыць, а бярэ.</p>
<p> </p>
<p> </p>
<h3><a id="chapter4"></a>4</h3>
<p>Я не пад шчаснай зоркаю народжан —</p>
<p>Хапіў я перцу й солі цераз край!</p>
<p>За ўсё цяпер табою ўзнагароджан,</p>
<p>Майго жыцця вячэрняя зара!</p>
<p> </p>
<p>Я не шукаў цябе, хоць тройчы згодзен</p>
<p>З тым, што прыйшла сама пад пеўчы грай</p>
<p>Вянком маім нягодам і прыгодам,</p>
<p>Дзе шчырай дружбе месца і пара.</p>
<p> </p>
<p>Усё было ў жыцці, апроч спакою,</p>
<p>Былі і рай, і пекла, і любоў...</p>
<p>Цяпер усё запоўнена табою,</p>
<p> </p>
<p>Цяпер усё авеяна табой.</p>
<p>Таму й прашу я:</p>
<p>будзь сама сабой —</p>
<p>Так лепш,</p>
<p>чым быць уласнасцю чужою...</p>
<p> </p>
<p> </p>
<h3><a id="chapter5"></a>5</h3>
<p>Пакуль належу я да той пароды,</p>
<p>Што сэнс шукае ў руху і хадзе,</p>
<p>Са мною будзь усюды і заўсёды —</p>
<p>У яве, ў снах, на сушы і вадзе!</p>
<p> </p>
<p>Бо палыну гаркота й ружы водар</p>
<p>Табе і мне аддадзены ў надзел,</p>
<p>Каб страты боль і радасці знаходак</p>
<p>Дзялілі роўна ў шчасці і ў бядзе.</p>
<p> </p>
<p>Ты, можа, момант толькі падарыла,</p>
<p>Але вага яго — раўня гадам,</p>
<p>А бляск яго — ярчэй любых свяцілаў;</p>
<p> </p>
<p>Таму я памяць светлую не дам</p>
<p>У кіпці забыцця. З нязгаснай сілай</p>
<p>Хай да канца пароўну свеціць нам!</p>
<p> </p>
<p>1971</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>