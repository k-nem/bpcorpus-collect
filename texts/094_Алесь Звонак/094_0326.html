<div class="container">
<div class="book-utils">
<div id="qrcode"></div>
<a href="/Ales_Zvonak/Cas_krasavik.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1966 -->
<!-- HEADER_FIELD FilenameSuffix: krasavik -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Час -->
<h2><a href="http://knihi.com/Ales_Zvonak/">Алесь Звонак</a></h2>
<h2>Час</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Не капа снапоў —</p>
<p>Гадоў капа.</p>
<p>І з сабой</p>
<p>застаўшыся</p>
<p>Сам-насам,</p>
<p>Адкажы:</p>
<p>Знайшоў ты,</p>
<p>Што шукаў?</p>
<p>Ці заўсёды</p>
<p>Паспяваў</p>
<p>за часам?</p>
<p> </p>
<p>Ці заўсёды</p>
<p>Быў на вышыні,</p>
<p>Скуль лягчэй</p>
<p>Таго, хто ўнізе.</p>
<p>Спляміць?</p>
<p>Не трывож душы,</p>
<p>З вачэй гані</p>
<p>Пошасць крыўды,</p>
<p>Ўзрушаная памяць!</p>
<p> </p>
<p>Зберажы адно,</p>
<p>Што нёс праз лёс,</p>
<p>Праз хрыбты вышынь,</p>
<p>Прадонні, рэкі:</p>
<p>Шчырасць сэрца,</p>
<p>Веры чысты плёс</p>
<p>І яшчэ —</p>
<p>Аблічча чалавека.</p>
<p> </p>
<p>Месяц люты —</p>
<p>Месяц завірух.</p>
<p>Першы дзень яго —</p>
<p>Тваё з’яўленне.</p>
<p>Мо таму і сівер —</p>
<p>Лепшы друг,</p>
<p>Памагаты ўсіх зямных імкненняў?!</p>
<p> </p>
<p>Не ўвабрала памяць</p>
<p>Фарбы лет,</p>
<p>Бо прыпала перавага зімам.</p>
<p>Між завей</p>
<p>Хутчэй знаходзіў след,</p>
<p>Чым паміж пялёсткаў,</p>
<p>Да любімай.</p>
<p> </p>
<p>Мора часу —</p>
<p>З кропелек-хвілін.</p>
<p>У адной з тых кропель —</p>
<p>Атам шчасця.</p>
<p>Паспрабуй знайдзі,</p>
<p>Калі прыліў</p>
<p>Распачне</p>
<p>Ўзбярэжнай галькай шастаць?!</p>
<p> </p>
<p>Ты ж знайшоў.</p>
<p>Бо ўзяў не напавер</p>
<p>Песню тую,</p>
<p>Што й дасюль не спета,</p>
<p>Ні радком,</p>
<p>Што лёг у першы верш,</p>
<p>Ні страфой апошняга санета.</p>
<p> </p>
<p>Не саліст,</p>
<p>Не «свіст»,</p>
<p>Не вакаліст,</p>
<p>Гучнатрубны,</p>
<p>Ў салаўіным садзе,—</p>
<p>Нёс ты песню,</p>
<p>Як чырвоны ліст,</p>
<p>Што трымціць дрыготка</p>
<p>Ў лістападзе.</p>
<p> </p>
<p>Строй радкоў</p>
<p>На лінію агню</p>
<p>Ты вадзіў з сябрамі</p>
<p>Ў год трыццаты</p>
<p>Штурмаваць такую вышыню,</p>
<p>Што падчас</p>
<p>Займала дух зацята!</p>
<p> </p>
<p>З імі разам</p>
<p>Гнаў ты музу ў цэх,</p>
<p>Сокамі зямлі</p>
<p>Паіў у лузе;</p>
<p>Слоў пялёсткі,</p>
<p>Як ружовы снег,</p>
<p>На дарожку сыпаў</p>
<p>Добрай музе.</p>
<p> </p>
<p>«Дзе вы, другі,—</p>
<p>Клічаш,—</p>
<p>Дзе, браты?</p>
<p>Аднадумцы</p>
<p>Тых гадоў далёкіх?»</p>
<p>Мо й табе</p>
<p>Да канцавой вярсты</p>
<p>Час адмераў скупа</p>
<p>Жменьку крокаў?</p>
<p> </p>
<p>Так ці йначай</p>
<p>Прысягаў: «Люблю!»,</p>
<p>Хоць не быў</p>
<p>Залётнікам ці фатам.</p>
<p>Скаланалі ў тыя дні зямлю</p>
<p>Навальніц далёкія раскаты.</p>
<p> </p>
<p>З імі ў такт</p>
<p>Грымелі цягнікі,</p>
<p>На паўночны ўсход</p>
<p>Кацілі колы.</p>
<p>З церняў плёў</p>
<p>Дваццаты век вянкі</p>
<p>Тым,</p>
<p>Хто больш не вернецца ніколі!</p>
<p> </p>
<p>Ты ж застаўся</p>
<p>Да канца ў страі,</p>
<p>Плоць ад плоці</p>
<p>Сын зямлі бацькоўскай,</p>
<p>Каб вярнуцца ў сад,</p>
<p>Дзе салаўі</p>
<p>Вучаць песням</p>
<p>Юных падгалоскаў.</p>
<p> </p>
<p>І хоць сцюжай</p>
<p>Доўга быў прыкут</p>
<p>Да зямлянкі мёрзлай,</p>
<p>Да барака,</p>
<p>Музу ўсё ж</p>
<p>Трымаў на ланцужку,</p>
<p>Хоць, вядома,</p>
<p>Муза — не сабака.</p>
<p> </p>
<p>Хай слухмянай</p>
<p>Будзе й надалей!</p>
<p>Ўсё ж</p>
<p>Неразмалёваная краля!</p>
<p>Людзям ад паэзіі цяплей,</p>
<p>У паходзе,</p>
<p>Ў працы,</p>
<p>На прывале.</p>
<p> </p>
<p>Людзям</p>
<p>Ад паэзіі святлей —</p>
<p>Прэч збягае</p>
<p>Адзіноцтва прывід.</p>
<p>Родных слоў</p>
<p>Струмень празрысты лье</p>
<p>Голас песні,</p>
<p>Што душой не крывіць!</p>
<p> </p>
<p>Несучы яго</p>
<p>Насустрач дню,</p>
<p>Хоць ты сам</p>
<p>Даўно ўжо не язычнік,</p>
<p>Пакланяйся век</p>
<p>Таму агню,</p>
<p>Што навечна распаліў</p>
<p>Кастрычнік!</p>
<p> </p>
<p>1966</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>