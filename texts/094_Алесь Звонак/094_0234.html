<div class="container">
<div class="book-utils">
<div id="qrcode"></div>
<a href="/Ales_Zvonak/Pramiennasc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1965 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Праменнасць -->
<h2><a href="http://knihi.com/Ales_Zvonak/">Алесь Звонак</a></h2>
<h2>Праменнасць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На разамлелы дол зямны,</p>
<p>Зазелянелыя разлогі</p>
<p>Лье шчодра сонца з вышыні</p>
<p>Доўгачаканы дар вясны —</p>
<p>Каскад прамення залатога.</p>
<p> </p>
<p>І ад надземных тых дароў</p>
<p>Зямля прыкметна падабрэла</p>
<p>Пад шум разбуджаных бароў,</p>
<p>Пад першы грукат трактароў,</p>
<p>Пад грай грачыны ашалелы.</p>
<p> </p>
<p>Мы да яе сваю любоў,</p>
<p>Як слова вернае, стрымалі</p>
<p>Праз гул баёў, праз боль гадоў,</p>
<p>Праз попел, дым, пажар і кроў,</p>
<p>Праз люты гнеў і скрогат сталі.</p>
<p> </p>
<p>І мы, хто выжыў і ажыў,</p>
<p>Хто духам вечна неспакойны,</p>
<p>Крычым: спаліце на лаўжы</p>
<p>Сцягі разбою і ілжы —</p>
<p>Зямля стамілася ад войнаў!</p>
<p> </p>
<p>Для шчасця створана яна,</p>
<p>І хоць відаць былыя шрамы,</p>
<p>Непераможная вясна</p>
<p>Ідзе над мірнымі палямі...</p>
<p>Дык ганьба тым, каго вайна</p>
<p>Запляміла крывёй В’етнама!</p>
<p> </p>
<p>Спыніце іх, стрымайце іх,</p>
<p>Аброць на іх, наморднік, цуглі,</p>
<p>Каб гром бамбардзіровак сціх,</p>
<p>Каб песняй працы для жывых</p>
<p>Зноў шматгалоса пелі джунглі!</p>
<p> </p>
<p>Вясна, вясна! Зялёны гуд,</p>
<p>Пралескі першай пах нясмелы!</p>
<p>Вачэй адвесці не магу,</p>
<p>Калі убачу скрозь смугу</p>
<p>Радзімы твар памаладзелы.</p>
<p> </p>
<p>Маршчынкі свежых баразён</p>
<p>Не папсуюць красы нятленнай.</p>
<p>Затое ў пору жніўных дзён</p>
<p>Яны абернуцца як плён</p>
<p>Багаты, спорны і адменны!</p>
<p> </p>
<p>Таму, узрушаны, лаўлю</p>
<p>У ясны дзень на тварах строгіх</p>
<p>Усмешкі сонцу і святлу...</p>
<p>Хай льецца шчодра на зямлю</p>
<p>Каскад прамення залатога!</p>
<p> </p>
<p>1965</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>