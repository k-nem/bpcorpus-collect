<div class="container">
<div class="book-utils">
<div id="qrcode"></div>
<a href="/Sata_Rustaveli/Viciaz_u_tyhravaj_skury.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Шата Руставэлі -->
<!-- HEADER_FIELD LangOrig: geo -->
<!-- HEADER_FIELD Title: Віцязь у тыгравай шкуры -->
<!-- HEADER_FIELD Translation: Алесь Звонак; Мікола Хведаровіч -->
<!-- HEADER_FIELD Uploaded: 2011-06-22T09:01:00Z -->
<h2><a href="http://knihi.com/Sata_Rustaveli/">Шата Руставэлі</a></h2>
<h2>Віцязь у тыгравай шкуры</h2>
<div style="height: 3rem"></div>
<!-- TOC_BEGIN -->
<a href="#chapter1">УСТУП</a><br/>
<a href="#chapter2">ПРА РАСТЭВАНА, АРАБСКАГА ЦАРА</a><br/>
<a href="#chapter3">ЦАР РАСТЭВАН І АЎТАНДЗІЛ НА ПАЛЯВАННІ</a><br/>
<a href="#chapter4">ЯК АРАБСКІ ЦАР УБАЧЫЎ ВІЦЯЗЯ Ў ТЫГРАВАЙ ШКУРЫ</a><br/>
<a href="#chapter5">ЦІНАЦІН ПАСЫЛАЕ АЎТАНДЗІЛА НА ПОШУКІ ВІЦЯЗЯ Ў ТЫГРАВАЙ ШКУРЫ</a><br/>
<a href="#chapter6">ПІСЬМО АЎТАНДЗІЛА ДА СВАІХ ПАДДАНЫХ</a><br/>
<a href="#chapter7">АЎТАНДЗІЛ НАКІРОЎВАЕЦЦА НА ПОШУКІ ВІЦЯЗЯ Ў ТЫГРАВАЙ ШКУРЫ</a><br/>
<a href="#chapter8">ГУТАРКА АЎТАНДЗІЛА З АСМАТ У ПЯЧОРЫ</a><br/>
<a href="#chapter9">СУСТРЭЧА ТАРЫЭЛЯ З АЎТАНДЗІЛАМ</a><br/>
<a href="#chapter10">ТАРЫЭЛЬ РАСКАЗВАЕ АЎТАНДЗІЛУ ПРА СВАЁ ЖЫЦЦЁ</a><br/>
<a href="#chapter11">ТАРЫЭЛЬ РАСКАЗВАЕ, ЯК ЁН УПЕРШЫНЮ ПАКАХАЎ</a><br/>
<a href="#chapter12">ПЕРШАЕ ПІСЬМО НЕСТАН-ДАРАДЖАН ДА СВАЙГО КАХАНАГА</a><br/>
<a href="#chapter13">ПІСЬМО ТАРЫЭЛЯ ДА СВАЁЙ КАХАНАЙ</a><br/>
<a href="#chapter14">ПІСЬМО ТАРЫЭЛЯ ДА ХАТАЙЦАЎ</a><br/>
<a href="#chapter15">НЕСТАН-ДАРАДЖАН ЗАПРАШАЕ ДА СЯБЕ ТАРЫЭЛЯ</a><br/>
<a href="#chapter16">ПІСЬМО, НАПІСАНАЕ ЦАРОМ ХАТАЙЦАЎ У АДКАЗ ТАРЫЭЛЮ</a><br/>
<a href="#chapter17">СУСТРЭЧА ТАРЫЭЛЯ З НЕСТАН-ДАРАДЖАН</a><br/>
<a href="#chapter18">ПАХОД ТАРЫЭЛЯ Ў ХАТАЙ І ВЯЛІКАЯ БОЙКА</a><br/>
<a href="#chapter19">ПІСЬМО ТАРЫЭЛЯ ДА ІНДЫЙСКАГА ЦАРА І ВЯРТАННЕ З ПЕРАМОГАЙ</a><br/>
<a href="#chapter20">ПІСЬМО НЕСТАН-ДАРАДЖАН ДА СВАЙГО КАХАНАГА</a><br/>
<a href="#chapter21">ПЛАЧ ТАРЫЭЛЯ І ЯГО НЕПРЫТОМНАСЦЬ</a><br/>
<a href="#chapter22">ПІСЬМО ТАРЫЭЛЯ Ў АДКАЗ СВАЁЙ КАХАНАЙ</a><br/>
<a href="#chapter23">НАРАДА НАКОНТ ЖАНІХА ДЛЯ НЕСТАН-ДАРАДЖАН</a><br/>
<a href="#chapter24">ГУТАРКА ТАРЫЭЛЯ З НЕСТАН-ДАРАДЖАН І ІХ РАШЭННЕ</a><br/>
<a href="#chapter25">ПРЫЕЗД СЫНА ХАРЭЗМШАХА Ў ІНДЫЮ НА ВЯСЕЛЛЕ І ЯГО ЗАБОЙСТВА ТАРЫЭЛЕМ</a><br/>
<a href="#chapter26">ТАРЫЭЛЬ ДАЗНАЕЦЦА, ШТО НЕСТАН-ДАРАДЖАН ЗНІКЛА</a><br/>
<a href="#chapter27">СКАЗ ПРА НУРАДЗІН-ПРЫДОНА, ЯКОГА СУСТРЭЎ ТАРЫЭЛЬ</a><br/>
<a href="#chapter28">ДАПАМОГА ТАРЫЭЛЯ ПРЫДОНУ</a><br/>
<a href="#chapter29">НУРАДЗІН-ПРЫДОН РАСКАЗВАЕ ПРА НЕСТАН-ДАРАДЖАН</a><br/>
<a href="#chapter30">СКАЗ ПРА ВЯРТАННЕ АЎТАНДЗІЛА Ў АРАВІЮ</a><br/>
<a href="#chapter31">АЎТАНДЗІЛ ПРОСІЦЬ РАСТЭВАНА АДПУСЦІЦЬ ЯГО. ГУТАРКА З ВІЗІРАМ</a><br/>
<a href="#chapter32">ГУТАРКА АЎТАНДЗІЛА З ШАРМАДЗІНАМ</a><br/>
<a href="#chapter33">АЎТАНДЗІЛАЎ ЗАПАВЕТ ЦАРУ РАСТЭВАНУ</a><br/>
<a href="#chapter34">МАЛІТВА АЎТАНДЗІЛА</a><br/>
<a href="#chapter35">РАСТЭВАН ДАВЕДВАЕЦЦА ПРА ТАЕМНЫ АД'ЕЗД АЎТАНДЗІЛА</a><br/>
<a href="#chapter36">АЎТАНДЗІЛ ЕДЗЕ ДРУГІ РАЗ ДЛЯ СУСТРЭЧЫ З ТАРЫЭЛЕМ</a><br/>
<a href="#chapter37">АЎТАНДЗІЛ ЗНАХОДЗІЦЬ НЕПРЫТОМНАГА ТАРЫЭЛЯ</a><br/>
<a href="#chapter38">ТАРЫЭЛЬ РАСКАЗВАЕ ПРА ТОЕ, ЯК ЁН ЗАБІЎ ІЛЬВА І ТЫГРЫЦУ</a><br/>
<a href="#chapter39">ТАРЫЭЛЬ З АЎТАНДЗІЛАМ ПРЫХОДЗЯЦЬ У ПЯЧОРУ І СУСТРАКАЮЦЬ АСМАТ</a><br/>
<a href="#chapter40">АЎТАНДЗІЛ ЕДЗЕ ДА ПРЫДОНА</a><br/>
<a href="#chapter41">АЎТАНДЗІЛ ПРЫЕХАЎ ДА НУРАДЗІН-ПРЫДОНА</a><br/>
<a href="#chapter42">АЎТАНДЗІЛ ЕДЗЕ НА ПОШУКІ НЕСТАН-ДАРАДЖАН</a><br/>
<a href="#chapter43">АЎТАНДЗІЛ ПРЫЯЗДЖАЕ Ў ГУЛАНШАРА</a><br/>
<a href="#chapter44">КАХАННЕ ФАЦЬМЫ ДА АЎТАНДЗІЛА</a><br/>
<a href="#chapter45">ЛЮБОЎНАЕ ПІСЬМО ФАЦЬМЫ ДА АЎТАНДЗІЛА</a><br/>
<a href="#chapter46">АДКАЗ АЎТАНДЗІЛА НА ПІСЬМО ФАЦЬМЫ</a><br/>
<a href="#chapter47">ФАЦЬМА РАСКАЗВАЕ ПРА ЛЁС НЕСТАН-ДАРАДЖАН</a><br/>
<a href="#chapter48">ФАЦЬМА РАСКАЗВАЕ АЎТАНДЗІЛУ ПРА ТОЕ, ЯК НЕСТАН-ДАРАДЖАН ТРАПІЛА Ў ПАЛОН ДА КАДЖАЎ</a><br/>
<a href="#chapter49">ПІСЬМО ФАЦЬМЫ ДА НЕСТАН-ДАРАДЖАН</a><br/>
<a href="#chapter50">ПІСЬМО НЕСТАН-ДАРАДЖАН ДА ФАЦЬМЫ</a><br/>
<a href="#chapter51">ПІСЬМО НЕСТАН-ДАРАДЖАН ДА КАХАНАГА</a><br/>
<a href="#chapter52">ПІСЬМО АЎТАНДЗІЛА ДА ПРЫДОНА</a><br/>
<a href="#chapter53">АД'ЕЗД АЎТАНДЗІЛА З ГУЛАНШАРА І СУСТРЭЧА ЯГО З ТАРЫЭЛЕМ</a><br/>
<a href="#chapter54">ТАРЫЭЛЬ І АЎТАНДЗІЛ ПРЫЯЗДЖАЮЦЬ ДА НУРАДЗІН-ПРЫДОНА</a><br/>
<a href="#chapter55">ПАРАДА НУРАДЗІН-ПРЫДОНА</a><br/>
<a href="#chapter56">ПАРАДА АЎТАНДЗІЛА</a><br/>
<a href="#chapter57">ПАРАДА ТАРЫЭЛЯ</a><br/>
<a href="#chapter58">УЗЯЦЦЕ КАДЖЭЦКАЙ ЦЫТАДЭЛІ І ВЫЗВАЛЕННЕ НЕСТАН-ДАРАДЖАН</a><br/>
<a href="#chapter59">ТАРЫЭЛЬ ПРЫЯЗДЖАЕ ДА ЦАРА МОРАЎ</a><br/>
<a href="#chapter60">ВЯСЕЛЛЕ ТАРЫЭЛЯ І НЕСТАН-ДАРАДЖАН У ПАЛАЦЫ НУРАДЗІН-ПРЫДОНА</a><br/>
<a href="#chapter61">ТРЫ ВІЦЯЗІ НАВЕДВАЮЦЬ ПЯЧОРУ І АДТУЛЬ АД'ЯЗДЖАЮЦЬ У АРАВІЮ</a><br/>
<a href="#chapter62">ВЯСЕЛЛЕ АЎТАНДЗІЛА І ЦІНАЦІН, ЯКОЕ НАЛАДЗІЎ АРАБСКІ ЦАР</a><br/>
<a href="#chapter63">ВЯСЕЛЛЕ ТАРЫЭЛЯ І НЕСТАН-ДАРАДЖАН</a><br/>
<a href="#chapter64">ЗАКАНЧЭННЕ</a><br/>
<a href="#chapter65">ТЛУМАЧЭННЕ НЕКАТОРЫХ СЛОЎ</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>УСТУП</h3>
<p> </p>
<p>Той, хто сілаю магутнай даў Сусвету існаванне,</p>
<p>Хто з нябёс паслаў дыханне для істоты нежывой,—</p>
<p>Падарыў зямлю нам гэту, ўсю ў шматколерным убранні,</p>
<p>А царам зямным надаў ён уладарны выгляд свой.</p>
<p> </p>
<p>Бог адзіны! Даў ты вобраз целу кожнага стварэння,</p>
<p>Дык пашлі мне моц і дужасць сатану перамагчы.</p>
<p>Дай мне палкасць закаханых, жыць да скону ў захапленні,</p>
<p>А памру — грахі зямныя на тым свеце аблягчы!</p>
<p> </p>
<p>Льва, якому так пасуюць меч і шчыт, кап'ё і стрэлы,</p>
<p>Хараство Тамары-сонца — кос агаты, лалы шчок —</p>
<p>Ці ж адважуся я ўславіць, склаўшы гімн хвалы нясмелы?</p>
<p>Асалоду піў, хто бачыць мог яе хаця б здалёк.</p>
<p> </p>
<p>Дык уславім жа Тамару, спалучыўшы кроў і слёзы!</p>
<p>Я складаў хвалення гімны ад душы калісьці ёй.</p>
<p>З воч-азёраў браў атрамант, браў стыло я з ніцых лозаў.</p>
<p>Раніць сэрца песня гэта, нібы вострае кап'ё.</p>
<p> </p>
<p>Загадалі мне царыцу ўславіць вершам мілагучным,</p>
<p>Косы чорныя уславіць, вочы з бляскам агнявым,</p>
<p>Цесны рад зубоў крыштальных, як зара — рубіны-вусны.</p>
<p>Хоць і з волава кавадла — камень крышыцца на ім!</p>
<p> </p>
<p>Пачуцця, майстэрства, слова прагну я, пясняр, нястрымна.</p>
<p>Дай жа мне, маё натхненне, розум, сілу палкіх слоў!</p>
<p>Тым паможам Тарыэлю, што дастойны славы гімна,</p>
<p>Тым праславім трох герояў, дружбе верных трох сяброў!</p>
<p> </p>
<p>Дык сядайма і аплачам мы пакуты Тарыэля.</p>
<p>Хто з народжаных на свеце да яго падобны быў?</p>
<p>З сэрцам, што працята жалем, сеў складаць я, Руставелі,</p>
<p>Нібы перлы, нізкі вершаў пра паданняў даўніх быль.</p>
<p> </p>
<p>Вершатворац Руставелі, ўзяўся я за гэту справу</p>
<p>З-за тае, хто стаў над войскам, як адзіны валадар,</p>
<p>І па кім, вар'ят, сумую я ў знямозе і ў няславе,</p>
<p>Хай пашле мне ці збавенне, ці зямлю ў магільны дар.</p>
<p> </p>
<p>Я персідскаму паданню даў жыццё ў грузінскай мове,</p>
<p>Хай, нібыта перл дзівосны, па руках хадзіць пачне.</p>
<p>Я знайшоў яго і ў вершы пераклаў, вар'яцтва повен,</p>
<p>Ласкай велічнай красуня блаславіць няхай мяне!</p>
<p> </p>
<p>Прагну зноў яе пабачыць, хоць і слепяць вочы любай,</p>
<p>Толькі, спалены каханнем, не схаваюся нідзе.</p>
<p>Я малю: душу пакінь мне, асудзіўшы плоць на згубу!</p>
<p>Як уславіць трох герояў, сілы мне набрацца дзе?</p>
<p> </p>
<p>Прымем тое мы без крыўды, што паслаў нам лёс ад роду:</p>
<p>Хай арэ зямлю араты, воін б'ецца на вайне,</p>
<p>Хай шалее закаханы, ў тым знаходзіць асалоду,—</p>
<p>Хто нікога сам не судзіць, суд людскі таго міне!</p>
<p> </p>
<p>Дар паэзіі спрадвеку — яснай мудрасці праява,</p>
<p>У напеўнасці чароўнай воля божая відна.</p>
<p>Здольны слухаць — будзе ўсцешан асалодай гэтай з'явы.</p>
<p>Сказ даўгі зрабіць кароткім — вось паэзіі цана!</p>
<p> </p>
<p>Для каня выпрабаванне — шпаркі бег і шлях далёкі,</p>
<p>Для таго, хто ў мяч гуляе,— пільны зрок і трапны ўдар.</p>
<p>Гэтак вось і для паэта — дум спыніць узлёт высокі,</p>
<p>Калі сіла верша чэзне і пачуццяў гасне жар.</p>
<p> </p>
<p>Вы зірніце на паэта і на верш яго няроўны,</p>
<p>Калі слоў агонь марнее і радкі губляюць строй,—</p>
<p>Ён скароціць красамоўства, ён не здасца усё роўна,</p>
<p>Ён чагана ўдарам трапным бой закончыць, як герой.</p>
<p> </p>
<p>Той не можа быць паэтам, хто сяк-так дзве рыфмы звяжа,</p>
<p>Хоць сябе ўяўляе роўным ён сапраўдным песнярам,</p>
<p>Хоць убогай думкі немач вершам кволым перакажа,</p>
<p>Хоць крычыць «Мой верш найлепшы!», нібы мул, упарты сам.</p>
<p> </p>
<p>Дробны верш — паэтаў дробных уласцівасць і прызванне,</p>
<p>Не пратне людскія сэрцы сцёртых слоў нязграбны лад.</p>
<p>Параўнаў бы я іх з тымі, хто, йдучы на паляванне,</p>
<p>Звера буйнага баіцца — б'е адважна зверанят!</p>
<p> </p>
<p>Верш у іншых для забавы, ці прысвечаны дзяўчатам,</p>
<p>Ці для кпінаў над сябрамі, ці для іншых дробных мэт.</p>
<p>І такі пацешыць можа, калі думкаю багаты,</p>
<p>Але толькі ў значным творы вызначаецца паэт!</p>
<p> </p>
<p>Не, пясняр не мае права марнаваць сваё натхненне,</p>
<p>Сэрца хай аддасць адзінай, ахвяруе для яе —</p>
<p>Лепшай з лепшых ва ўсім свеце — вершаў палкіх зіхаценне</p>
<p>І на струнах сэрца песні пра яе адну пяе.</p>
<p> </p>
<p>Пра сябе скажу вам шчыра: услаўляў я і ўслаўляю</p>
<p>Тую, што ў адно звязала гонар, шчасце і жыццё;</p>
<p>Хоць яна, нібы пантэра, ў гневе літасці не мае,</p>
<p>Для яе ў наступных песнях аддаю ўсё пачуццё!</p>
<p> </p>
<p>Сутнасць вечная кахання горды дух наш уздымае,</p>
<p>Пра яго ў звычайнай мове слоў высокіх нестае.</p>
<p>Воля неба ў тым каханні, хоць зямныя скрухі мае,</p>
<p>Хто дасяг яго — хай гоніць прэч сумненні ўсе свае.</p>
<p> </p>
<p>Ахапіць не ў сілах розум тых пачуццяў сэнс глыбокі,</p>
<p>Бо язык стаміцца можа, вушы — страціць востры слых.</p>
<p>Хоць і блізкі ён да плоці, ўсё ж кахання дух высокі,—</p>
<p>І распусны хоча ўзняцца да вышыняў чыстых тых.</p>
<p> </p>
<p>Закаханы да вар'яцтва называецца «міджнурам»,</p>
<p>Бо, разлучаны з каханай, вар'яцее ад тугі.</p>
<p>Той імкнецца да вышыняў, супярэчыць грозным бурам,</p>
<p>Ласкай пышнае красуні хутка ўсцешыцца другі.</p>
<p> </p>
<p>Быць міджнурам — значыць трэба ззяць красою, нібы сонца,</p>
<p>Сеяць мудрасць, красамоўства, шчодра ласку ўсім дарыць,</p>
<p>Быць свабодным і цярплівым, быць бязлітасным у бойцы,—</p>
<p>Той не можа быць міджнурам, хто пазбаўлен гэтых рыс.</p>
<p> </p>
<p>Сэнс кахання для міджнура — прыгажосці свет таемны.</p>
<p>Бедны той, хто на распусту маладосць змяняў сваю.</p>
<p>Ёсць багаты свет кахання, ёсць распусты свет нікчэмны —</p>
<p>Іх не блытайце ніколі — я параду вам даю!</p>
<p> </p>
<p>Быць міджнурам — значыць вернасць захаваць сваёй каханай,</p>
<p>Каб падчас разлукі доўгай сэрцам палкім не астыць,</p>
<p>Быць адданым ёй адзінай, прэч адкінуўшы заганы.</p>
<p>Ганьба ўсім спакусам танным, пацалункам іх пустым!</p>
<p> </p>
<p>Той памыліцца, хто скажа, што міджнур на гэта хцівы:</p>
<p>Сёння з гэтай, заўтра з тою, дзе жанчына, нібы рэч.</p>
<p>Не, залётніцтва такое ветрагонам уласціва.</p>
<p>Толькі той міджнур сапраўдны, хто спакусы гоніць прэч!</p>
<p> </p>
<p>Закаханаму перш-наперш трэба ўмець хаваць пакуты,</p>
<p>Аб каханай штохвіліну ў адзіноце ўспамінаць,</p>
<p>Ад разлукі невыцерпнай палымнець душою скутай,</p>
<p>Часам гнеў сцярпець пакорна той, што між усіх адна!</p>
<p> </p>
<p>Не павінен ён нікому адкрываць імкненняў мэты,—</p>
<p>Можа любую зняславіць і сляза, і горкі стогн,—</p>
<p>Не даваць заўважыць людзям пачуцця свайго прыкметы,</p>
<p>Быць гатовым, калі трэба, за яе пайсці ў агонь.</p>
<p> </p>
<p>Як таму паверыць можна, хто кахання не шануе,</p>
<p>Хто на людзі ўсё выносіць, шкодзіць любай і сабе?</p>
<p>Як яе праславіць можа, калі ўжо зняславіў тую,</p>
<p>Боль каму прынёс і сорам, даўшы волю злой журбе?</p>
<p> </p>
<p>Я дзіўлюся з тых няшчырых, хто пляткарыць аб каханні,</p>
<p>Хто дарэмна ганьбіць тую, што ўсхваляў сто раз на дню.</p>
<p>Не кахаеш — дык навошта знеслаўляць яе дазвання?</p>
<p>Але злыдзень вельмі любіць абгаворы і хлусню!</p>
<p> </p>
<p>Плач і слёзы па каханай — для міджнура не загана,</p>
<p>Адзіноцтва і блуканні хай спазнае ён да дна,</p>
<p>Вобраз любай хай заўсёды сэрца будзіць несціхана,—</p>
<p>Толькі людзям не павінна быць душа яго відна!</p>
<p> </p>
<h3><a id="chapter2"></a>ПРА РАСТЭВАНА, АРАБСКАГА ЦАРА</h3>
<p> </p>
<p>У Аравіі ўладарыў, з ласкі божае шчаслівы,</p>
<p>Правадыр магутнай раці Растэван — арабскі цар.</p>
<p>Сціплы, велічны і шчодры, красамоўны, справядлівы,</p>
<p>Воін мужны і выдатны, меў ён розум мудраца.</p>
<p> </p>
<p>Не было ў яго нашчадкаў, апрача дачкі адзінай,</p>
<p>Што красою зіхацела, нібы сонечным святлом.</p>
<p>Хто яе хоць раз пабачыў, той душой і сэрцам гінуў,</p>
<p>Усхваліць яе не мог бы і мільён прыгожых слоў.</p>
<p> </p>
<p>Цінацін — царэўну звалі, ведаць гэта мусіць кожны!</p>
<p>Падрасла — ярчэй за сонца расцвіла сваёй красой.</p>
<p>Неяк цар сваіх візіраў у палац сабраў раскошны</p>
<p>І пачаў гаворку ветла, пасадзіўшы іх з сабой:</p>
<p> </p>
<p>«Ад супольнай гэтай рады слова мудрага чакаю.</p>
<p>Калі вяне ружа — значыць, адцвітаць прыйшоў ёй час;</p>
<p>Але ж ёй на змену ў садзе расцвітае ўжо другая,—</p>
<p>Гэтак ноч ступае ў цемры, калі светлы дзень пагас.</p>
<p> </p>
<p>Я сваё аджыў, а старасць — ёсць найгоршая хвароба.</p>
<p>Я памру не сёння — заўтра, кажа так жыцця закон,</p>
<p>Бо святло свяціць не можа, калі з цемрай ходзіць побач;</p>
<p>Хай дачка — надзеі сонца, уладарны прыме трон!»</p>
<p> </p>
<p>«Цар,— візіры адказалі,— ты здзівіў усіх нямала.</p>
<p>Дакараць не трэба старасць — мудрасць кажа з даўніх пор.</p>
<p>Пах яшчэ танчэйшы ў ружы, калі ў росквіце завяла.</p>
<p>Месяц, нават і шчарбаты, свеціць лепш, чым сотні зор.</p>
<p> </p>
<p>Не кажы, о цар, пра гэта,— ружа кветка не завяла,</p>
<p>Даражэй чужой парады слова нам твайго закон!</p>
<p>Згодны мы: рабі па-свойму, так, як сэрца падказала,—</p>
<p>Хай на троне будзе тая, сонца шле каму паклон!</p>
<p> </p>
<p>Хай яна — жанчына, рады бачыць мы яе царыцай!</p>
<p>Без ліслівасці сцвярджаем: ёй да твару твой вянец,</p>
<p>Бо й цяпер дабром учынкаў, як праменнем, твар свіціцца,—</p>
<p>Дзеці льва на льва падобны, хоць саміца, хоць самец!»</p>
<p> </p>
<p>Аўтандзіл — спаспет адважны, сын аміра-спасалара,</p>
<p>Станам роўны кіпарысу, тварам — месяцу раўня,</p>
<p>Хоць і быў юнак бязвусы, адчуваў царэўны чары,</p>
<p>Без яе стральчатых веек ён не мог пражыць і дня.</p>
<p> </p>
<p>Ён хаваў глыбока ў сэрцы жар кахання патаемны</p>
<p>Ад разлукі доўгай вянуць пачыналі ружы шчок,</p>
<p>Палымнеў агнём пакутным, калі бачыў зноў царэўну,—</p>
<p>Спачування варты кожны, хто каханню даў зарок.</p>
<p> </p>
<p>З той часіны, як царэўна атрымала трон дзяржаўны,</p>
<p>Аўтандзілу, боль змяніўшы, засвяціў надзеяй лёс.</p>
<p>Ён сказаў: «Часцей убачу стан і твар яе крыштальны,</p>
<p>Можа быць, бальзам гаючы я знайду цяпер ад слёз!»</p>
<p> </p>
<p>Разаслаў па ўсёй краіне Растэван ганцоў з загадам:</p>
<p>«Цінацін — царыца ваша, трон ёй свой перадаю.</p>
<p>Хай жа свеціць, нібы сонца, хай ёй кожны будзе рады!</p>
<p>Дык прыходзьце і ўслаўляйце валадарку вы сваю!»</p>
<p> </p>
<p>Тут сышліся ўсе арабы, мноства госцяў знакамітых:</p>
<p>Аўтандзіл — ваеначальнік яснатвары быў між іх,</p>
<p>І Саграт — візір прыдворны, самы першы з царскай світы.</p>
<p>Трон паставілі раскошны, што здзіўляў цаною ўсіх.</p>
<p> </p>
<p>Цінацін падвёў да трона бацька ў шчасным захапленні</p>
<p>І сваёй рукою ўласнай на чало карону ўсклаў,</p>
<p>Скіпетр даў, надзеў на плечы пурпуровае адзенне.</p>
<p>Ліўся з воч царыцы-дзевы бляск праменнага святла.</p>
<p> </p>
<p>Адступілі і з паклонам цар-дзяўчыну прывіталі</p>
<p>І, на царства блаславіўшы, асыпалі пахвалой.</p>
<p>Трубы гучна заігралі, гулка грукнулі кімвалы.</p>
<p>Слёзы дзевы не схавала веек чорнае крыло.</p>
<p> </p>
<p>«Быць не варта я царыцай»,— дзеву мучыла здагадка</p>
<p>І слязамі арасіла шчокі — ружаў дзіўны сад.</p>
<p>Цар даводзіў ёй: «Павінны замяняць бацькоў нашчадкі,—</p>
<p>Не зрабіўшы гэта, быў бы я жыццю свайму не рад!»</p>
<p> </p>
<p>Загадаў: «Даволі плакаць, лепш маю параду слухай:</p>
<p>Аравійскаю царыцай ты прызначана цяпер,</p>
<p>У тваіх руках дзяржава — будзь заўсёды мудрай духам,</p>
<p>Сціплай, шчодрай і разважнай, толькі чыстай праўдзе вер!</p>
<p> </p>
<p>І дзядоўніку і ружы сонца лье праменне роўна,—</p>
<p>Будзь жа й ты ласкавай роўна да вяльмож і да рабоў!</p>
<p>Шчодрасць неслуха ўтаймуе, а пакорны й так пакорны,</p>
<p>Шчодрай будзь: што возьме мора, ўсё аддасць назад прыбой!</p>
<p> </p>
<p>Шчодрасць так цару ўласціва, як Эдэму кіпарысы,</p>
<p>Падначаліцца ёй можа і двудушны чалавек.</p>
<p>Што здабыў — спажыць разумна, хцівы ж копіць бескарысна,</p>
<p>Што аддаў — тваё заўсёды, што схаваў — згубіў навек!»</p>
<p> </p>
<p>Словы бацькавай навукі мудра слухала дзяўчына,</p>
<p>Іх у памяці хавала, нібы іскры залацін.</p>
<p>Цар наладзіў баль вялікі, з ім гуляла ўся дружына;</p>
<p>Цінацінай сонца стала, сонцам стала Цінацін.</p>
<p> </p>
<p>Загадала, каб з'явіўся скарбнік, змалку ёй адданы,</p>
<p>І сказала: «Ўсе пячаці з куфраў-скарбніц паздымай;</p>
<p>Што належыць мне па праву, ўсё нясі сюды дазвання,</p>
<p>Як царыца, ўсе багацці я хачу раздаць сама!»</p>
<p> </p>
<p>Раздарыла ўсе багацці, некранутыя ніколі,</p>
<p>Абдарыла ўсіх нязнатных, надзяліла шчодра знаць;</p>
<p>І сказала: «Ўсё раблю я згодна з бацькаваю воляй,</p>
<p>Забірайце ўсё, нічога мне не трэба пакідаць!</p>
<p> </p>
<p>Стайні ўсе паадмыкайце! — загадала слугам строга.—</p>
<p>Скакуноў маіх гарачых разбірайце — не шкада!»</p>
<p>Раздавала ўсё да рэшты, не шкадуючы нічога...</p>
<p>І грабла багацці чэлядзь, быццам дзікая арда.</p>
<p> </p>
<p>Зграя тая ўсё хапала, быццам туркаў рабавала,—</p>
<p>І стаеннікаў арабскіх, і заморскіх жарабіц.</p>
<p>Як завея, там царыца ўсіх дарамі асыпала,</p>
<p>Ні мужчыну, ні жанчыну не магла яна забыць.</p>
<p> </p>
<p>Першы дзень мінуў. Ракою ўсё ліліся віны, стравы,</p>
<p>Безліч войска балявала на бяседзе пышнай той.</p>
<p>Раптам штосьці зажурыўся цар, пакінуўшы забавы.</p>
<p>«Што з ім сталася?» — шапталі госці ціха між сабой.</p>
<p> </p>
<p>На пачэсным месцы быў там Аўтандзіл непараўнаны —</p>
<p>Галава і гонар войска, смелы, спрытны, быццам леў;</p>
<p>Побач з ім Саграт паважны нечым быў усхваляваны.</p>
<p>Гаварыў адзін другому: «Што з царом? Чаму збялеў?»</p>
<p> </p>
<p>Разважалі: «Цар, напэўна, повен сумных успамінаў,</p>
<p>Бо інакшых для маркоты мы не знойдзем тут падстаў».</p>
<p>Аўтандзіл сказаў Саграту: «Трэба высветліць прычыну.</p>
<p>Запытаем, пажартуем, каб на сэрцы лёд растаў».</p>
<p> </p>
<p>Тут Саграт стары і мудры, Аўтандзіл, прыгожы станам,</p>
<p>Падышлі, наліўшы кубкі, да пахмурнага цара</p>
<p>І, ўсміхаючыся ветла, пакланіліся з пашанай.</p>
<p>Красамоўную прамову распачаў візір Саграт:</p>
<p> </p>
<p>«Повен смутку ты, ўладар наш, спахмурнеў сваім абліччам.</p>
<p>Маеш рацыю: дашчэнту ўся спустошана казна,—</p>
<p>Што дачка параздавала, дык таго цяпер не злічыш.</p>
<p>Лепш не быць бы ёй царыцай, чым табе бяду зазнаць!»</p>
<p> </p>
<p>Усміхнуўся цар. Ніколі не чакаў ён ад Саграта,</p>
<p>Што пасмее той так дзёрзка церушыць у вочы пыл,</p>
<p>І сказаў яму: «Ты добра ўзычыў мне, мудрэц заўзяты!</p>
<p>Толькі брэша той, хто лічыць, што арабскі цар скупы!</p>
<p> </p>
<p>Не, візір, не гэтай думкай сэрца я сваё ўстрывожыў;</p>
<p>Праляцелі дні юнацтва, старасць я сустрэў сваю.</p>
<p>Хто ж у справах ваяўнічых пераняць мой гонар зможа?</p>
<p>Перадам каму я зброю, славу ратную маю?</p>
<p> </p>
<p>У пяшчотах і раскошы я дачку сваю выхоўваў,—</p>
<p>Не дало мне сына неба — лёс такі паслаў мне бог,—</p>
<p>Каб, як я, з мячом і лукам быў заўсёды ў бой гатовы.</p>
<p>Аўтандзіл — мой выхаванец — замяніць мяне б тут мог».</p>
<p> </p>
<p>Словы тыя слухаў віцязь, галаву схіліўшы нізка,</p>
<p>Усміхнуўся — асвятліўся твар дзівоснай пекнаты,</p>
<p>Рад зубоў, як жэмчуг белых, з-за пунсовых вуснаў бліскаў.</p>
<p>Цар спытаў: «Чаго сумеўся і чаму смяешся ты?»</p>
<p> </p>
<p>І дадаў: «Маю гаворку можа лічыш недарэчнай?»</p>
<p>«Цар,— сказаў пачціва віцязь,— адказаць табе гатоў,</p>
<p>Толькі слова дай, што ў гневе не адплоціш мукай вечнай,</p>
<p>За абразу не палічыш гэтых дзёрзкіх маіх слоў!»</p>
<p> </p>
<p>Цар сказаў: «Не буду ў крыўдзе, калі й скажаш крыўды слова».</p>
<p>І пакляўся Цінацінай — сонца яркаю красой.</p>
<p>«Цар,— тады прамовіў віцязь,— праўду р сказаць гатовы:</p>
<p>Не хваліся ўмельствам збройным, славай лучніка былой.</p>
<p> </p>
<p>Аўтандзіл — твой прах, аднак жа лепш, чым ты, страляць умее,</p>
<p>Войска сведкаю паклічам — хто мастак у справе той.</p>
<p>Загадзя, як ты, хваліцца я, вядома, не пасмею,—</p>
<p>Лук і стрэлы ў ратным полі хай рассудзяць нас з табой!»</p>
<p> </p>
<p>Цар сказаў «Прымаю выклік. Жартаваць я не дазволю.</p>
<p>Слоў сваіх ты не зракайся — адступаць назад не дам!</p>
<p>Лепшых воінаў у сведкі возьмем — праўду скажа поле,</p>
<p>Хто з нас варты гучнай славы, той убачыць гэта сам!»</p>
<p> </p>
<p>Пакарыцца волі царскай давялося Аўтандзілу.</p>
<p>Зноў гучалі песні, жарты — кожны змене той быў рад.</p>
<p>Смеючыся, цар і віцязь так нарэшце парашылі:</p>
<p>Хай тры дні без шапкі ходзіць, хто прайграе свой заклад!</p>
<p> </p>
<p>Цар сказаў: «Дванаццаць лоўчых хай за намі ўслед паверне.</p>
<p>Столькі ж для паслуг старанных разам з намі каб ішлі.</p>
<p>Замяніць адзін іх можа Шармадзін — слуга твой верны.</p>
<p>Сочаць хай за паядынкам і вядуць здабычы лік».</p>
<p> </p>
<p>Загадаў ён паляўнічым: «Аб'язджайце луг і поле,</p>
<p>Выганяйце нам насустрач зграі дзікія звяругі»</p>
<p>У паход сабрацца войску — абвясціў ён тут жа волю.</p>
<p>Скончан баль і разамкнуўся весялосці шумны круг.</p>
<p> </p>
<h3><a id="chapter3"></a>ЦАР РАСТЭВАН І АЎТАНДЗІЛ НА ПАЛЯВАННІ</h3>
<p> </p>
<p>Віцязь зграбны, як лілея, ў царскі двор пад'ехаў рана.</p>
<p>Як рубін, гарэлі вусны, крышталём свяціўся твар.</p>
<p>У адзенні пурпуровым, у парчы залататканай,</p>
<p>На кані сняжыста-белым ён чакаў, каб выйшаў цар.</p>
<p> </p>
<p>Неўзабаве цар са світай прыскакалі ў стэп квяцісты,</p>
<p>Ачапілі ўсю прастору паляўнічыя наўкруг,—</p>
<p>Гон пачаўся урачысты з крыкам, гіканнем і свістам,</p>
<p>Паляцелі шпарка стрэлы у спалоханых звяруг.</p>
<p> </p>
<p>Выбраў цар дванаццаць лоўчых, быць пры ім сказаў сярдзіта:</p>
<p>«Падавайце лукі, стрэлы, каб не траціў час дарма,</p>
<p>І сачыце пільным зрокам, колькі звера кім забіта»,</p>
<p>Паляўнічыя тым часам панагналі звера шмат.</p>
<p> </p>
<p>Назбягалася ад страху безліч рознае дзічыны —</p>
<p>Лані, сарны і алені, і куланаў табунок.</p>
<p>Цар і віцязь пасылалі стрэлы шпаркія няспынна,</p>
<p>Не стамляліся ў іх рукі, не слабеў арліны зрок.</p>
<p> </p>
<p>Пыл, падняты капытамі, захінуў праменне хмарай,</p>
<p>Кроў гарачая лілася ў здратаваным мурагу,</p>
<p>Слугі стрэлы падавалі, зноў валіліся ахвяры,</p>
<p>Звер падбіты ратаваўся у прырэчным трыснягу.</p>
<p> </p>
<p>Праімчаліся праз поле, ўсю дзічыну разагналі,</p>
<p>Прагнявілі бога ў небе, арасіўшы кроўю дол.</p>
<p>Крыкі радасці будзілі устрывожаныя далі,—</p>
<p>Райскім дрэвам Аўтандзіла называлі ўсе вакол.</p>
<p> </p>
<p>Поле скончылася. Скалы прыпынілі гон шалёны</p>
<p>Там, дзе беглі па каменні хвалі шпаркае ракі,</p>
<p>Дзе змаглі звяры схавацца, што ўцалелі ад пагоні,</p>
<p>Дзе спыніліся ў знямозе два сапернікі-стралкі.</p>
<p> </p>
<p>Выхваляліся з усмешкай, паўтаралі: «Я адолеў!»,</p>
<p>Побач ехалі павольна, жартавалі хто як мог.</p>
<p>Слуг паклікалі нарэшце, паслухмяных царскай волі.</p>
<p>«Вы скажыце,— цар спытаўся,— хто каго з нас перамог?»</p>
<p> </p>
<p>«Уладар! — сказалі слугі.— Слухай праўды наша слова:</p>
<p>Аўтандзіл — адважны віцязь — пераможца твой цяпер.</p>
<p>Тут нічым мы не паможам, хоць карай ты нас сурова:</p>
<p>Ад яго дакладных стрэлаў не ўцалеў ніводзін звер!</p>
<p> </p>
<p>Сто разоў па дваццаць вамі усяго звяроў забіта,</p>
<p>Ды забітых Аўтандзілам больш на дваццаць штук было.</p>
<p>Без прамашкі віцязь цэліў, а тваіх — не будзь сярдзіты! —</p>
<p>Стрэл нямала неслухмяных на зямлю дарма лягло!»</p>
<p> </p>
<p>Весткай гэтай быў усцешан цар, нібы гульнёй ў нарды,</p>
<p>Перамозе выхаванца ад душы быў рады ён,</p>
<p>Бо любіў яго, як ружу салавей у час прынадны;</p>
<p>І з вачэй нядаўні смутак ён развеяў, быццам сон.</p>
<p> </p>
<p>Злезлі з коней, селі ў засень, дзе шапталі ціха травы,</p>
<p>Пачало збірацца войска, быццам безліч каласоў,</p>
<p>І прыйшлі дванаццаць лоўчых, самых спрытных, самых жвавых,</p>
<p>І ўглядаліся на рэчку і на сіні цень лясоў.</p>
<p> </p>
<h3><a id="chapter4"></a>ЯК АРАБСКІ ЦАР УБАЧЫЎ ВІЦЯЗЯ Ў ТЫГРАВАЙ ШКУРЫ</h3>
<p> </p>
<p>Раптам глянулі: паблізу віцязь плакаў каля рэчкі,</p>
<p>Быў адзін той леў-асілак з вараным канём сваім,</p>
<p>Белы жэмчуг упрыгожваў і даспехі і вуздэчку,</p>
<p>Слёзы шэранню застылі на абліччы маладым.</p>
<p> </p>
<p>Шкурай тыгравай стракатай стан прыгожы быў убраны,</p>
<p>З той жа самай шкуры шапка прыкрывала галаву,</p>
<p>У руцэ трымаў нагайку з рукаяткаю чаканнай.</p>
<p>Цар здзівіўся: што за дзіва, скуль ён, віцязь, чым славут?</p>
<p> </p>
<p>І паслаў слугу дазнацца, ў чым прычына горкай долі,</p>
<p>Ды з паніклай галавою віцязь вочы не падняў,—</p>
<p>З-пад агатаў веек чорных дождж крыштальны падаў долу.</p>
<p>Падышоў слуга — ні слова той яму не адказаў.</p>
<p> </p>
<p>Забаяўся раб спытацца, ад чаго ў гароце віцязь,</p>
<p>Доўга моўчкі ён вагаўся, покуль страх не перамог,—</p>
<p>Падышоў, сказаў нясмела: «Цар загадвае з'явіцца!»</p>
<p>Ды не бачыў яго віцязь і пачуць яго не мог.</p>
<p> </p>
<p>Так ні слова не пачуў ён, безуважны і пануры,</p>
<p>Нават гоман тлумны войска, што было непадалёк.</p>
<p>У агні смылела сэрца, у грудзях кіпелі буры,</p>
<p>І з крывёй зліліся слёзы, нібы гаць прарваў паток.</p>
<p> </p>
<p>Ён лунаў крылатай марай дзесь далёка ў іншым краі,</p>
<p>І калі, царом пасланы, паўтарыў слуга загад,</p>
<p>Віцязь нават не азваўся, ўвесь ахоплены адчаем,</p>
<p>Ружы вуснаў пабялелі, нібы іх крануўся град.</p>
<p> </p>
<p>І, адказу не пачуўшы, ў царскі стан слуга вярнуўся</p>
<p>І сказаў: «Відаць, не хоча з вамі знацца ён зусім.</p>
<p>Хараством, як сонца бляскам, страціць зрок мяне ён змусіў;</p>
<p>Ты даруй, што не ўдалося мне вярнуцца разам з ім!»</p>
<p> </p>
<p>Цар здзівіўся з той нагоды, закіпела сэрца гневам,</p>
<p>Клікнуў ён дванаццаць лоўчых — лепшых воінаў і слуг,—</p>
<p>Загадаў: «Бярыце зброю і сілком дастаўце мне вы</p>
<p>Непакорнага чужынца, што да царскай волі глух!»</p>
<p> </p>
<p>Людзі рушылі. Пачуўшы нечаканы бразгат зброі,</p>
<p>Ачуняў на момант віцязь, слёзы горкія суняў,</p>
<p>Азірнуўся і заўважыў войска шмат перад сабою.</p>
<p>«Гора мне!» — прамовіў толькі, больш нічога не сказаў.</p>
<p> </p>
<p>Выцер ён рукою слёзы з воч пакутлівых і горных,</p>
<p>Меч на поясе паправіў, за плячо закінуў лук,</p>
<p>Моўчкі сеў на варанога — што там слухаць косці чорнай?!</p>
<p>І спакойна прэч паехаў ад назолы і дакук.</p>
<p> </p>
<p>Затрымаць яго хацелі слугі спрытныя царовы.</p>
<p>Жах, што іх спаткала — вораг нават ім бы спагадаў:</p>
<p>Забіваў ён іх няшчадна, біў галовы аб галовы.</p>
<p>Некаторых жа па грудзі рассякаў нагайкі ўдар.</p>
<p> </p>
<p>Цар, да рэшты раззлаваны, наўздагон паслаў дружыну.</p>
<p>Віцязь ехаў задуменны, не аглядваўся назад,</p>
<p>Хто ж яго схапіць імкнуўся — ад рукі асілка гінуў.</p>
<p>Ён людзьмі ў людзей кідаўся. Пацямнеў цара пагляд.</p>
<p> </p>
<p>І тады на коней селі цар з адважным Аўтандзілам.</p>
<p>Той жа ехаў горда, толькі у сядле гайдаўся стан,</p>
<p>Конь яго, як сам Мерані, слаўся віхрам буйнай сілы.</p>
<p>Тут цара заўважыў віцязь і варожай раці стан.</p>
<p> </p>
<p>Пазбягаючы сустрэчы, сцебануў каня нагайкай</p>
<p>І, нібыта прывід дзіўны, знік з вачэй, растаў, як дым,—</p>
<p>Ці то ў бездань праваліўся, ці то ў неба ўспырхнуў чайкай.</p>
<p>Марна гойсала пагоня — пыл замёў яго сляды.</p>
<p> </p>
<p>Доўгі час сляды шукалі, ўсіх здзіўленне ахапіла:</p>
<p>Толькі дэвы-злыдні могуць гэтак знікнуць на вачах.</p>
<p>Па забітых галасілі, хто паранен быў — лячылі.</p>
<p>Цар сказаў: «Мінае радасць, калі сэрца цісне жах.</p>
<p> </p>
<p>Я жыццём сваім шчаслівым, пэўна, богу надакучыў,</p>
<p>Што пазбавіў весялосці, надарыў душу тугой.</p>
<p>Дзе, паранены смяротна, я знайду бальзам гаючы?</p>
<p>Што ж, хай будзе гэтак! Божа, згодзен, з воляю тваёй!</p>
<p> </p>
<p>І, сказаўшы гэта, рушыў спахмурнелы цар дадому,</p>
<p>На рысталішча не клікаў, ехаў моўчкі, уздыхаў.</p>
<p>Паляваць не давялося з той прычыны анікому.</p>
<p>Той казаў: «Цар праўду кажа», той маліўся ад граха.</p>
<p> </p>
<p>Спахмурнелы і пануры, цар падыбаў у пакоі,</p>
<p>Аўтандзіла ўзяў з сабою, бо як сын лічыўся ён.</p>
<p>Людзі х выйшлі, і змяніла ціша гоман неспакою,</p>
<p>Гукі арфы мілагучнай і кімвалаў перазвон.</p>
<p> </p>
<p>Пра бяду і гора бацькі Цінацін вядома стала.</p>
<p>Падышла да спачывальні, тварам сонца прыгажэй.</p>
<p>«Спіць мой бацька,— запытала,— ці бяссонніца напала?»</p>
<p>Адказаў візір: «Смуткуе, нават з твару паблажэў.</p>
<p> </p>
<p>Аўтандзіл адзін з ім толькі. Іх нягода напаткала:</p>
<p>Віцязь дзіўны іх абразіў, і таму туга ўзяла».</p>
<p>«Я пайду,— яна сказала,— мне заходзіць не прыпала.</p>
<p>Запытаецца — скажыце, што царыца тут была».</p>
<p> </p>
<p>Неўзабаве цар спытаўся: «Дзе дачка, мой белы лебедзь,</p>
<p>Жыватворная крыніца і дзівосных ружаў сад?»</p>
<p>Адказалі: «Тут нядаўна ласку мела вас наведаць,</p>
<p>Ды пра гора ваша ўчула і вярнулася назад».</p>
<p> </p>
<p>Загадаў: «Дачку паклічце, без яе няма спакою.</p>
<p>І скажыце ёй: «Навошта ты вярнулася назад?</p>
<p>Ты прыйдзі развеяць гора, падзялюся я з табою,</p>
<p>Дзе прычына тая злая, што жыццю я стаў не рад».</p>
<p> </p>
<p>І, паслухаўшыся бацькі, Цінацін прыйшла ахвотна,</p>
<p>Твар яе свяціў, як месяц, змрок наўкола праяснеў.</p>
<p>Цар, дачку пацалаваўшы, ушчуваў яе пяшчотна:</p>
<p>«Ты чаму без запрашэння не прыйшла сама раней?»</p>
<p> </p>
<p>Адказала цар-дзяўчына: «Калі ты ў журбе ці гневе,</p>
<p>Самы горды не пасмее перайсці за твой парог!</p>
<p>Смутак твой і роспач могуць патушыць і зоркі ў небе.</p>
<p>Чым журыцца — добрай справай ты б сябе суцешыць мог!»</p>
<p> </p>
<p>Адказаў ёй цар: «Дачушка! Гора, скруха ці назола</p>
<p>Гінуць — толькі твой ласкавы погляд сэрца закране.</p>
<p>Боль душы маёй ты гоіш, як настой чароўных зёлак.</p>
<p>Раскажу пра ўсё — не будзеш дакараць тады мяне.</p>
<p> </p>
<p>Віцязь дзіўны невядомы напаткаўся мне ў дарозе.</p>
<p>Ад вачэй яго праменных далягляд вакол яснеў.</p>
<p>Плакаў горка і няўцешна, ў адзіноце ліў ён слёзы.</p>
<p>Я паклікаў — не прыйшоў ён, моцна ўгневаўшы мяне.</p>
<p> </p>
<p>А калі мяне заўважыў — верхам сеў і прэч паехаў.</p>
<p>Загадаў яго прывесці — шмат людзей панішчыў ён.</p>
<p>Не сустрэўшыся па-людску, знік ён д'яблу на пацеху.</p>
<p>І няўцям: было ўсё гэта ці прымроіўся мне сон?</p>
<p> </p>
<p>Я дзіўлюся: хто ён? Прывід? І з якой такой уроды?</p>
<p>Перабіў маю дружыну, дол заліў крывёй людской.</p>
<p>Не ўявіць таго істотай, хто, як здань, знікае з ходу.</p>
<p>Быў шчаслівы я, карае бог цяпер сваёй рукой!</p>
<p> </p>
<p>Асалоду існавання ён змяніў мне на атруту,</p>
<p>Весялосці дні мінулі, як чароўнай казкі сон.</p>
<p>Мне цяпер усё няміла, мне жыццё — адна пакута,</p>
<p>Колькі б я ні жыў на свеце, не пабачу светлых дзён».</p>
<p> </p>
<p>Адказала дзева смела: «Цар, дазволь сказаць мне праўду:</p>
<p>Наракаеш ты дарэмна і на бога, і на лёс!</p>
<p>Слаць нашто таму дакоры, хто дае жыццё і радасць?</p>
<p>Зло тварыць не можа творца, што дабро для ўсіх прынёс!</p>
<p> </p>
<p>Вось табе мая парада: над царамі цар уладны,</p>
<p>Ты валодаеш краінай, найвялікшай між краін,</p>
<p>Дык пашлі ганцоў старанных, хай дазнаюцца дакладна,</p>
<p>Чалавек той віцязь дзіўны ці нячыстай сілы сын».</p>
<p> </p>
<p>Цар паслаў ганцоў адборных у чатыры часткі свету.</p>
<p>Загадаў ім: «Смела йдзіце, не пужайцеся нягод,</p>
<p>А свавольніка знайдзіце, хоць нялёгка будзе гэта.</p>
<p>Шліце пісьмы, дзе няўдасца вам адолець перашкод».</p>
<p> </p>
<p>Абышлі ганцы паўсвету, не спаткала іх удача.</p>
<p>Год шукалі. Знік той віцязь, як былінка уначы.</p>
<p>Не маглі знайсці нікога, хто б хоць раз яго пабачыў,</p>
<p>І вярнуліся дадому, лёс пракляты кленучы.</p>
<p> </p>
<p>«Уладар,— яны сказалі,— мы прайшлі зямную сушу,</p>
<p>Не знайшлі, каго шукалі, хоць заўжды былі з людзьмі,</p>
<p>Апыталі ўсіх сустрэчных, самі выматалі душы</p>
<p>І табе не дагадзілі,— іншы захад ты прымі!»</p>
<p> </p>
<p>Цар прамовіў: «Як сказала ты, дачушка, так збылося:</p>
<p>Д'ябал тут зрабіў падкопы, насланнё паслаўшы нам;</p>
<p>З неба зрынуты, з'явіўся помсціць ён людскому лёсу.</p>
<p>Хай прыходзіць радасць — гора не да твару ўладарамі»</p>
<p> </p>
<p>Так сказаўшы, цар наладзіў баль вялікі, нечуваны.</p>
<p>Спевакі, музыкі, блазны вычваралі хто што мог.</p>
<p>Шчодра ён усіх адарваў, хто быў званы і нязваны.</p>
<p>Гэткіх шчодрых і гасцінных не ствараў ніколі бог!</p>
<p> </p>
<h3><a id="chapter5"></a>ЦІНАЦІН ПАСЫЛАЕ АЎТАНДЗІЛА НА ПОШУКІ ВІЦЯЗЯ Ў ТЫГРАВАЙ ШКУРЫ</h3>
<p> </p>
<p>Аўтандзіл, адзеты лёгка, быў адзін у спачывальні,</p>
<p>Песні ён спяваў пад гукі струнаў арфы залатой.</p>
<p>Чорны раб з'явіўся раптам — Цінацін слуга адданы —</p>
<p>І сказаў: «Вас месяц ясны запрашае ў свой пакой».</p>
<p> </p>
<p>Быў узрушаны прыемна Аўтандзіл жаданай весткай,</p>
<p>З лепшых лепшае адзенне на сябе надзеў хутчэй.</p>
<p>Як прыемна быць сам-насам з незраўнанай ружай-кветкай,</p>
<p>Як прыемна быць з каханай, бачыць бляск яе вачэй!</p>
<p> </p>
<p>Аўтандзіл ішоў паважны, з горда ўзнятай галавою,</p>
<p>Да тае, па кім так часта ў адзіноце слёзы ліў.</p>
<p>Цінацін, як бліскавіца, ззяла юнаю красою,</p>
<p>Перад ёю нават месяц непрыкметнай зоркай быў.</p>
<p> </p>
<p>Тонкі стан чароўнай дзевы гарнастай укрыў пушысты,</p>
<p>Мармур белых плеч ахутаў шаль нябачанай цаны.</p>
<p>Праціналі сэрца стрэлы веек чорных, воч агністых,</p>
<p>Змеі доўгіх кос краналі шыю чыстай белізны.</p>
<p> </p>
<p>Твар нахмураны адценьваў тонкі вэлюм пурпуровы.</p>
<p>Запрасіла сесці поруч ціха віцязя яна.</p>
<p>Крэсла раб яму паставіў. Не гаворачы ні слова,</p>
<p>Сузіраў ён твар прывабны, шчасця міг п'ючы да дна.</p>
<p> </p>
<p>Дзева віцязю сказала: «Я прызнацца не жадала,</p>
<p>Што душу маю трывожыць, ды маўчаць не маю сіл.</p>
<p>Але ты ці здагадаўся, для чаго цябе прызвала,</p>
<p>І чаму сяджу я ў смутку, і чаму мне свет не міл?»</p>
<p> </p>
<p>Адказаў ён: «Што скажу я, калі сэрца страх сціскае?</p>
<p>Ад сустрэчы з сонцам ясным меркне месяц-маладзік;</p>
<p>Так і я, цябе сустрэўшы, ясны розум свой губляю,—</p>
<p>Ты сама мне дай параду, чым змагу я дагадзіць?»</p>
<p> </p>
<p>Далікатна і прыхільна дзева віцязю сказала:</p>
<p>«Хоць дагэтуль быў далёка ад мяне ты, віцязь мой,</p>
<p>І хоць шчырасцю маёю зараз здзіўлены нямала,—</p>
<p>Ўсё ж паслухай, што за немач точыць скрытна мой настрой.</p>
<p> </p>
<p>Прыгадай, як з Растэванам вы былі на паляванні,</p>
<p>Як чужынца напаткалі, што над рэчкай слёзы ліў.</p>
<p>З той часіны успаміны раняць сэрца несціхана,</p>
<p>Дык знайдзі яго, а трэба — абыдзі абшар зямлі!</p>
<p> </p>
<p>Ад цябе хаця й не чула я прызнання слоў гарачых,</p>
<p>Але ж сэрцам адчувала жар кахання я твайго;</p>
<p>Не таіся: раніў шчокі градам слёз ты ў горкім плачы,—</p>
<p>Ты пакораны каханнем, ты ў палоне ў яго!</p>
<p> </p>
<p>Мне служыць ты абавязан — ёсць на гэта дзве прычыны:</p>
<p>Ты, па-першае, адважны — не знайсці такіх нідзе;</p>
<p>Па-другое, ты — міджнур мой, верыць мне заўжды павінны,—</p>
<p>Дык ідзі, знайдзі, дзе віцязь — на зямлі ці на вадзе!</p>
<p> </p>
<p>Здзейсніш гэта — і каханне акрыяе сілай дужай,</p>
<p>Ты мяне пазбавіш скрухі, змёўшы духа волі злой.</p>
<p>Пасадзі ж надзей фіялкі, прыгарні да сэрца ружу</p>
<p>І вяртайся, леў; як з сонцам, лёс я свой злучу з табой!</p>
<p> </p>
<p>Тры гады шукай чужынца, ўсё аддаўшы гэтай мэце,</p>
<p>І вяртайся з перамогай, смелы воін і спаспет;</p>
<p>А не знойдзеш — дык паверу, што няма яго на свеце.</p>
<p>Ты ж, вярнуўшыся, сустрэнеш незавялай ружы цвет.</p>
<p> </p>
<p>Я табе клянуся, любы: калі іншы хто прыветны,</p>
<p>Будзь хоць сонцам ён у плоці, стане мужам для мяне,—</p>
<p>Хай пазбавяць мяне раю, хай згару я ў апраметнай,</p>
<p>Хай, як меч, тваё каханне сэрца помстай мне пратне!»</p>
<p> </p>
<p>Віцязь ёй сказаў: «Як сонца не схаваць агатам-вейкам,</p>
<p>Так і мне свае пачуцці не схаваць перад табой!</p>
<p>Смерці я чакаў — вярнула ты мне вобраз чалавека.</p>
<p>Я гатоў, як раб слухмяны, век служыць табе адной!»</p>
<p> </p>
<p>І яшчэ сказаў ёй віцязь: «Бог, цябе стварыўшы сонцам,</p>
<p>Падначаліў зорак скопы,— я ж пясчынка паміж іх.</p>
<p>Хоць не варты шчодрай ласкі, ўдзячны я табе бясконца:</p>
<p>Ружа сэрца не завяне у праменні воч тваіх!»</p>
<p> </p>
<p>Узаемна пакляліся не парушыць запавету,</p>
<p>І салодкая размова пацякла, нібы ручай.</p>
<p>Знікла гора, што сціскала сэрцы юныя дагэтуль,</p>
<p>І усмешак белы жэмчуг бліскавіцамі блішчаў.</p>
<p> </p>
<p>Селі поплеч. Адказала сэрца сэрцу на каханне.</p>
<p>Воч крышталь, рубіны вуснаў доля шчасцем абвіла.</p>
<p>Ён сказаў: «Вар'ятам стане, хто табе у вочы гляне.</p>
<p>Твой агонь з маім сустрэўся — сэрца мне спаліў датла».</p>
<p> </p>
<p>Віцязь выйшаў, хоць пакутай апякала развітанне,</p>
<p>Азіраўся ўслед каханай, апантаны, як вар'ят,</p>
<p>Ружу шчок студзілі слёзы — град крыштальны несціханы,</p>
<p>Сэрца сэрцу аддалося, ўзяўшы вернасць у заклад.</p>
<p> </p>
<p>Ён сказаў сабе: «О сонца, без цябе і ружа вяне!</p>
<p>Як рубін, раней іскрыўся, як бурштын, пачаў я цьмець.</p>
<p>Што ж рабіць, калі разлука дух кране пякучай ранай?</p>
<p>Мой закон: дзеля каханай я гатоў ісці на смерць!»</p>
<p> </p>
<p>Лёг на ложак, горка плакаў. Сон не браў да самай ночы.</p>
<p>Трапятаў, нібы асіна ў навальніцу ад вятроў;</p>
<p>Засынаў — красой дзівоснай прывід мілы песціў вочы;</p>
<p>Прачынаўся — боль пакутны вырастаў у сто разоў.</p>
<p> </p>
<p>Так пазнаў упершыню ён смак разлукі і уцехі,—</p>
<p>Жэмчуг слёз на ружы твару дыяментамі іграў.</p>
<p>На світанні ён прачнуўся, апрануўся, ўзяў даспехі,</p>
<p>Моўчкі сеў на варанога і паехаў да цара.</p>
<p> </p>
<p>Да цара паслаў эджыба ён з такою прапановай:</p>
<p>«Цар, асмелюся прасіць я думку выслухаць маю:</p>
<p>Падуладны край бязмежны і мячу твайму, і слову,—</p>
<p>Я жадаю, каб прызналі ўсе краіны моц тваю!</p>
<p> </p>
<p>Я пайду ў паход вялікі, абвяшчу на ўсіх граніцах,</p>
<p>Што царыцай нашай стала Цінацін — твая дачка.</p>
<p>Тым узрадую пакорных, непакорных пакарыцца</p>
<p>Я прымушу. З добрай весткай ты ганцоў маіх чакай!»</p>
<p> </p>
<p>Цар удзячнасць Аўтандзілу перадаў у цёплым слове:</p>
<p>«Льву ўласціва быць бясстрашным у крывавай барацьбе.</p>
<p>Шчодры дар — твая парада, ёй вядома бою мова,—</p>
<p>Дык ідзі і ведай — сумна будзе нам чакаць цябе!»</p>
<p> </p>
<p>І тады з'явіўся віцязь да цара ў палац з паклонам:</p>
<p>«Уладар, не заслужыў я пахвалы высокіх слоў.</p>
<p>Калі зноў цябе пабачу, значыць бог збярог ад скону,</p>
<p>Каб, шчаслівы, ўбачыць мог я ў шчасці царскае чало!»</p>
<p> </p>
<p>Цар абняў яго за шыю, цалаваў яго, як сына,—</p>
<p>Выхавацель з выхаванцам мудрай пары ўзор сплялі.</p>
<p>Развітаўшыся, нарэшце Аўтандзіл палац пакінуў;</p>
<p>Мудры, добры і сардэчны цар слязу з вачэй праліў.</p>
<p> </p>
<p>Віцязь рушыў у дарогу горды, смелы і шчаслівы.</p>
<p>Дваццаць дзён змяняла сонца серабрысты морак зор.</p>
<p>Радасць свету, скарб чароўны — вобраз любай зіхатлівы</p>
<p>Распаляў у сэрцы юным палымяных дум касцёр.</p>
<p> </p>
<p>Вось нарэшце ён убачыў свайго царства край прыгожы.</p>
<p>З падарункамі насустрач выйшла радасная знаць.</p>
<p>Толькі віцязь — месяц ясны — заспяшаўся ў падарожжа,</p>
<p>Не схацеў яго надоўга на радзіме прыпыняць.</p>
<p> </p>
<p>Меў ён замак старажытны — ад варожых зграй заслону,</p>
<p>Што цвярдыняй непрыступнай уздымаўся, як скала.</p>
<p>Паляваў тры дні там віцязь у лясах, лугах зялёных</p>
<p>І слугу па Шармадзіна на чацвёрты дзень паслаў.</p>
<p> </p>
<p>Шармадзіна ўспаміналі мы раней. Для Аўтандзіла</p>
<p>Быў ён другам і слугою, да канца адданы быў.</p>
<p>Ды не ведаў ён, што друга дзева-зорка асляпіла,—</p>
<p>Толькі зараз юны віцязь праўду ўсю яму адкрыў.</p>
<p> </p>
<p>«Шармадзін,— прамовіў віцязь,— друг мой даўні і паплечнік,</p>
<p>Сорам мне, што не сказаў я праўду ўсю табе раней,</p>
<p>Колькі я спытаў гароты, колькі слёз і мук сардэчных</p>
<p>Ад тае, што зараз шчодра дорыць радасць, шчасце мне.</p>
<p> </p>
<p>Цінацін агонь кахання ў юным сэрцы запаліла;</p>
<p>І з нарцысаў-воч сачыўся кіпень слёз на ружы цвет.</p>
<p>Не хацеў, каб таямніцу людзі гэтую раскрылі,</p>
<p>А цяпер прамень надзеі асвятліў мне цэлы свет.</p>
<p> </p>
<p>«Ты дазнайся, дзе той віцязь,— загадала строга дзева,—</p>
<p>А як вернешся дадому, стану жонкаю тваёй,—</p>
<p>Непатрэбен муж мне іншы, хай ён будзе райскім дрэвам!»</p>
<p>І бальзамам слоў гаючых ажывіла мой настрой.</p>
<p> </p>
<p>Як васал, свайму патрону я служыць перш-наперш мушу,—</p>
<p>Быць адданымі павінны мы сваім уладарам;</p>
<p>Па-другое, ласкай дзевы ў сэрцы жар агню патушан;</p>
<p>Дзе напасць і небяспека, віцязь быць павінен там.</p>
<p> </p>
<p>Паміж знатных і залежных толькі мы сябры з табою,</p>
<p>Дык паслухайся мяне ты, шчыра я прашу аб тым:</p>
<p>Ты кіруй маёй краінай, будзь над войскам галавою,</p>
<p>Бо давер мой спраўдзіць здольны ў гэтай справе толькі ты.</p>
<p> </p>
<p>Да народу і да войска строгі будзь і справядлівы,</p>
<p>Праз ганцоў старайся ўведаць, як жыве там царскі двор;</p>
<p>Ад мяне дары і пісьмы шлі і шчодра і пачціва,</p>
<p>Каб цару маю адсутнасць не стаўляў ніхто ў дакор.</p>
<p> </p>
<p>Быць, як я, ва ўсім старайся: у баі, на паляванні,</p>
<p>Захаваўшы тайну гэту, тры гады мяне чакай!</p>
<p>Я вярнуся, калі стан мой кіпарысам не завяне,</p>
<p>Не вярнуся — плач няўцешна, добрым словам памінай!</p>
<p> </p>
<p>І тады цару абвесціш ты пра лёс мой нежаданы</p>
<p>І, глыбей стаіўшы гора, пра маю раскажаш смерць;</p>
<p>Растлумач яму, што доля гэта ўсім наканавана.</p>
<p>Скарбы ўсе раздай галоце: срэбра, золата і медзь.</p>
<p> </p>
<p>Вось тады стараннай справай давядзі сваю адданасць,</p>
<p>Не губляй адразу памяць — успамінам волю дай.</p>
<p>Ты аплач мой дух малітвай, як гаворыць звычай даўні,</p>
<p>І, як маці, зарыдаўшы, справы юных дзён згадай».</p>
<p> </p>
<p>Шармадзін, пачуўшы гэта, анямеў, скаваны жалем,—</p>
<p>Слёз гарачых перлы градам пакаціліся з вачэй.</p>
<p>Ён сказаў: «Ад горкіх думак сэрца болем задрыжала,—</p>
<p>Не спыню цябе ўсё роўна, горш хіба зраблю яшчэ.</p>
<p> </p>
<p>За намесніка застацца загадаў ты мне ахвотна,—</p>
<p>Дык хіба ж магу хоць кропляй быць падобным да цябе?</p>
<p>Лепш няхай зямля прыгорне, чым пусціць цябе самотным!</p>
<p>Едзем разам. Я з табою буду ў шчасці і ў журбе!»</p>
<p> </p>
<p>У адказ прамовіў віцязь: «Слухай ты мяне уважна.</p>
<p>Гэта ісціна: міджнуру быць належыць аднаму.</p>
<p>Толькі ў цяжкасцях і працы жэмчуг робіцца дасяжным.</p>
<p>Хто ж свайму сумленню здрадзіў — смерць хай шле кап'ё таму.</p>
<p> </p>
<p>Я табе даверыў тайну, ад якой душа згарала,</p>
<p>Дык каму другому ўладу я б яшчэ даверыць мог?</p>
<p>Ты мацуй граніцы царства ад ліхой варожай зграі;</p>
<p>Спадзяюся я вярнуцца, калі мне паможа бог!</p>
<p> </p>
<p>Лёс няшчадны без разбору нішчыць сотні і адзінкі;</p>
<p>З ласкі ж божай і адзінка пераможа ў барацьбе.</p>
<p>Тры гады чакай,— не буду, дык спраўляй тады памінкі!</p>
<p>Дам загад, што знаць і войска падначалены табе».</p>
<p> </p>
<h3><a id="chapter6"></a>ПІСЬМО АЎТАНДЗІЛА ДА СВАІХ ПАДДАНЫХ</h3>
<p> </p>
<p>Склаў пісьмо: «Бацькі і дзеці, выхаванцы спраў адменных,</p>
<p>Хто правераны на вернасць, гартаваны барацьбой,</p>
<p>Хто услед маім жаданням, нібы цень, ішоў сумленна,</p>
<p>Вам, хто ў цесны гурт сабраўся, абвяшчае голас мой:</p>
<p> </p>
<p>Слухайце, што вам пішу я — Аўтандзіл — ваш прах нікчэмны.</p>
<p>Мой загад — пасланне гэта — склаў я ўласнаю рукой.</p>
<p>Вас я сёння пакідаю — час гульбы мінуў дарэмны.</p>
<p>Хлеб і ежу я здабуду лукам, трапнаю стралой.</p>
<p> </p>
<p>Справы клічуць на чужыну, родны край я пакідаю,</p>
<p>У самотных вандраваннях я прабуду цэлы год;</p>
<p>І таму усёй душою вас малю і упрашаю:</p>
<p>Бараніце наша царства ад нападу і нягод!</p>
<p> </p>
<p>Пакідаю Шармадзіна даглядаць мае ўладанні,</p>
<p>Покуль вестку не пачуе — я жывы ці дзесьці згніў.</p>
<p>Хай ён песціць вас, як сонца сад у веснім красаванні,</p>
<p>А злачынцаў хай растопіць, як вашчыну на агні.</p>
<p> </p>
<p>Вам вядома: быў ён змалку мне за сына ці за брата,</p>
<p>Дык служыце безадказна, быццам сам ён — Аўтандзіл.</p>
<p>Грымнуць трубы — з ім ідзіце ў бой на ворагаў праклятых;</p>
<p>Прападу — не смех, а гора бог зазнаць вам прысудзіў».</p>
<p> </p>
<p>Красамоўна і сурова так закончыў ён пасланне;</p>
<p>Залаты надзеўшы пояс перад ростанню дарог,</p>
<p>«На каня я сяду ў полі»,— ён сказаў сваім падданым</p>
<p>І, не бавіўшыся доўга, сумны выйшаў за парог.</p>
<p> </p>
<p>Загадаў: «Мяне пакіньце, без аховы я паеду».</p>
<p>Адпусціўшы праважатых і застаўшыся адзін,</p>
<p>Павярнуў каня і рушыў без дарогі і без следу,</p>
<p>Несучы ў разбітым сэрцы светлы вобраз Цінацін.</p>
<p> </p>
<p>Аддаліўся ён ад войска, што было на паляванні,—</p>
<p>Ні адна душа жывая не магла спыніць яго.</p>
<p>З ім была адна надзея — меч яго недасягальны</p>
<p>Ды цяжар журбы вялікай па каханай дарагой.</p>
<p> </p>
<p>Надышоў канец забавам. Прыпынілі паляванне.</p>
<p>Не знайшоўшы Аўтандзіла, ўсе адчулі неспакой,</p>
<p>І вялікую іх радасць падмяніла хваляванне,—</p>
<p>Абшукалі стэп на конях, абхадзілі пехатой.</p>
<p> </p>
<p>«Дзе такога льва мы возьмем? Ён пасланы быў нам богам».</p>
<p>Зноў аб'ездзілі абшары, ды не злітаваўся лёс:</p>
<p>Не дазналіся, дзе ехаў і куды лягла дарога.</p>
<p>Войска, ўзрушанае горам, шмат ліло гаручых слёз.</p>
<p> </p>
<p>На нараду знаць паклікаў Шармадзін усхваляваны,</p>
<p>Аўтандзілава пасланне ім уголас прачытаў.</p>
<p>Хто пачуў наказу словы, той адчуў у сэрцы рану,</p>
<p>Кожны біў сябе у грудзі, валасы ад гора рваў.</p>
<p> </p>
<p>Шармадзіну ўсе сказалі: «Без яго нялёгка людзям.</p>
<p>Толькі ты адзіны здольны заступіць цяпер на трон.</p>
<p>Мы тваіх загадаў сілу шанаваць заўсёды будзем».</p>
<p>І, слугу прызнаўшы панам, аддалі зямны паклон.</p>
<p> </p>
<h3><a id="chapter7"></a>АЎТАНДЗІЛ НАКІРОЎВАЕЦЦА НА ПОШУКІ ВІЦЯЗЯ Ў ТЫГРАВАЙ ШКУРЫ</h3>
<p> </p>
<p>Выклікае смутак ружа, што замерзла ў кіпцях сцюжы,—</p>
<p>З Дыаносам мудрым Эзрас з даўніх пор сцвярджаюць мне.</p>
<p>Варты жалю, хто схіліўся, як трысцінка, станам дужым,</p>
<p>Хто, пакінуўшы радзіму, на чужыне змізарнеў.</p>
<p> </p>
<p>Аўтандзіл праехаў шпарка стэпы, горы і лагчыны,</p>
<p>Прамінуў ён край арабскі, па чужыне ехаў скрозь.</p>
<p>Успамін жа аб каханай — смутку горкая прычына,—</p>
<p>Ўсё шаптаў: «Сустрэча з ёю разагнала б вэлюм слёз».</p>
<p> </p>
<p>Зноў і зноў туга бяліла, нібы снег, яго аблічча,</p>
<p>Неаднойчы меч свой востры прыстаўляў ён да грудзей,</p>
<p>Наракаючы: «Хто безліч мук маіх гаротных злічыць?</p>
<p>Хто пад гукі струн вясёлых верне шчасным да людзей?»</p>
<p> </p>
<p>Так завяла б ружа сэрца пад чужым халодным сонцам,</p>
<p>Ды сказаў ён: «Будзь цярплівым!» і, сабраўшы сілы, зноў</p>
<p>Па краінах невядомых рушыў далеччу бясконцай,</p>
<p>Пра асілка ўсіх пытаўся, хто б ні ехаў, хто б ні йшоў.</p>
<p> </p>
<p>Слёз ягоных не змясціла б перапоўненае мора,</p>
<p>Спаў ён там, дзе зваліць змора, на ўзгалоўі ўласных рук.</p>
<p>Думаў думку: «О каханне, колькі шлеш ты мук і гора!</p>
<p>Для цябе гатоў зрабіць я ў небыццё апошні рух!»</p>
<p> </p>
<p>Абхадзіў ён свет шырокі, ўсе зямныя далягляды,—</p>
<p>Не было пад небасхілам больш нязведаных прыгод,—</p>
<p>Ды не мог сустрэць ні ў кога ён жаданае спагады;</p>
<p>Так тры месяцы вандровак засталося да трох год.</p>
<p> </p>
<p>І нарэшце апынуўся ён у той краіне дзікай,</p>
<p>Дзе не стрэнеш чалавека паміж пустак доўгі час.</p>
<p>Ні Рамін, ні Віс не зналі боль журбы такой вялікай,</p>
<p>Ад якой наш віцязь юны дзень і ноч паволі гас.</p>
<p> </p>
<p>Так, шукаючы начлегу, ён дасяг гары каменнай,</p>
<p>А за ёю ўбачыў роўнядзь, што за тыдзень не прайсці,</p>
<p>Пад гарой крынічка гнала срэбраструннае струменне,</p>
<p>Паабапал сіняй стужкай задуменна лес прыціх.</p>
<p> </p>
<p>І, на строму узышоўшы, стаў лічыць ён дні, гадзіны:</p>
<p>Трэці год ужо канчаўся, працінала боль суздром,</p>
<p>Страх шаптаў: «Загад не здзейсню — што скажу сваёй адзінай?</p>
<p>Двойчы ж нельга нарадзіцца, а са зла стварыць дабро!»</p>
<p> </p>
<p>Беглі думкі чарадою у трывозе, ў неспакоі:</p>
<p>«Як вярнуцца зноў дадому, праблукаўшы тры гады?</p>
<p>Што сказаць мне зорцы яснай? Што спаткаўся я з бядою?</p>
<p>Што завеяны вятрамі невядомага сляды?</p>
<p> </p>
<p>Вандраваць далей па свеце — вынік быць той самы можа,</p>
<p>Бо дагэтуль не сустрэўся невядомы віцязь мне.</p>
<p>Не вярнуся ў тэрмін — з горам Шармадзін цару даложыць,</p>
<p>Што загінуў, верны клятве, я ў далёкай старане.</p>
<p> </p>
<p>Вестку гэтую пачуўшы, цар нахмурыць з жалем бровы,</p>
<p>Плач жалобны ўсё навокал нечакана скалане.</p>
<p>Як жа мне тады вярнуцца у палац жывым, здаровым?» —</p>
<p>Разважаў скрозь слёзы; думкай, як маланкай, палымнеў.</p>
<p> </p>
<p>Гаварыў ён: «Божа мілы, будзь хоць трошкі справядлівы.</p>
<p>Паслухмяны тваёй волі, я бадзяўся марна скрозь.</p>
<p>Сэрца шчасця ты пазбавіў, каб застаўся нешчаслівы</p>
<p>Я, твой пасынак гаротны, кленучы свой цяжкі лёс».</p>
<p> </p>
<p>Суцяшаў ён сэрца: «Сціхні, я адолею пакуты,</p>
<p>Грэх загінуць не па часе, зброю склаўшы ў барацьбе.</p>
<p>Не памогуць плач і слёзы, ўсе мы воляй божай скуты,</p>
<p>Што прызначыць лёсу воля — не мінуць таго табе!»</p>
<p> </p>
<p>Гаварыў: «Чым жыць у ганьбе, лепш няхай жыццё загіне!</p>
<p>Як на вочы пакажуся яснатварай дзеве той?</p>
<p>Што пра віцязя скажу я, як спытае Цінаціна?»</p>
<p>Так, згрызотай апантаны, ехаў ён травой густой.</p>
<p> </p>
<p>«Марна я, відаць, аб'ездзіў ледзь не ўсе зямныя далі,</p>
<p>Бо пра віцязя дазнацца не ўдалося мне нідзе.</p>
<p>Каджам хцівым і падступным нездарма яго назвалі;</p>
<p>Так ці йначай плач і слёзы не памогуць у бядзе!»</p>
<p> </p>
<p>Аўтандзіл пакінуў горы, прамінуў лясы і рэкі,</p>
<p>Ехаў долам, ехаў логам; грудзі чорны жаль сціскаў,</p>
<p>Пацямнеў яскравы позірк, зморы цень лёг на павекі,</p>
<p>На крыштальны твар агаты чорны зараснік паклаў.</p>
<p> </p>
<p>Ён у родныя мясціны ўжо вярнуцца быў гатовы,</p>
<p>Аглядаў бязлюддзе пусткі, што наперадзе лягла;</p>
<p>Месяц ён не чуў, не бачыў ні жывой душы, ні слова,</p>
<p>Нават звера не кранула быстралётная страла.</p>
<p> </p>
<p>І хоць сам здзічэлым зверам ён блукаў адзін, без дому,—</p>
<p>Як звычайны сын Адамаў, жыць без ежы ўсё ж не мог.</p>
<p>Дзіка ён забіў стралою, што даўжэй рукі Растома,</p>
<p>Злез з каня; агонь расклаўшы, сеў спачыць на свежы мох.</p>
<p> </p>
<p>Адпусціў каня на пашу, покуль смажылася страва,</p>
<p>Раптам бачыць ён: шасцёра конных скачуць на дымок.</p>
<p>«То зладзеі,— ён падумаў,— хто ж па іншай будзе справе?</p>
<p>Бо ніколі чалавечы не ступаў тут, пэўна, крок».</p>
<p> </p>
<p>Лук і стрэлы падхапіўшы, зрыхтаваўся ён для ўдара.</p>
<p>Бачыць: юны пасяродку, двое сталых па баках;</p>
<p>Ледзь жывы сярэдні едзе, запяклася кроў на твары,</p>
<p>Па чалу збялелым бачна — смерць пільнуе юнака.</p>
<p> </p>
<p>Аўтандзіл гукнуў: «Гэй, хто вы? Ці шукаеце разбою?»</p>
<p>Адказалі тыя: «Віцязь, ты ў бядзе нам памажы.</p>
<p>А калі не можаш — частку смутку нашага з сабою</p>
<p>Ты вазьмі; і мох на шчоках не галі, а зберажы!»</p>
<p> </p>
<p>І на роспыт Аўтандзілаў з сумам тыя адказалі</p>
<p>(Слёз няпрошаных расінкі прабягалі паміж слоў):</p>
<p>«Мы — браты, з нас кожны мае ратных подзвігаў нямала,</p>
<p>Нашы замкі ў Хатаэці — ад варожых зграй заслон.</p>
<p> </p>
<p>Край, дзічынаю багаты, дух узрушыў паляўнічы,</p>
<p>З войскам мы прыйшлі. Наш лагер каля рэчкі быў разбіт.</p>
<p>Трыццаць дзён мы палявалі. І багатая здабыча</p>
<p>Нам была узнагародай за адвагу і за спрыт.</p>
<p> </p>
<p>Спрытам тым мы ўсіх пабілі і ад гонару пустога</p>
<p>Між сабою спрэчку-сварку завялі зусім дарма:</p>
<p>«Я палюю лепш!», «Ты хлусіш!» — абражаць адзін другога</p>
<p>Пачалі, хоць ведаў кожны: праўды ў спрэчках тых няма!</p>
<p> </p>
<p>Парашылі мы, што войска павязе дамоў здабычу,</p>
<p>Мы ж без лоўчых застанёмся самі спрэчку вырашаць;</p>
<p>Паасобку будзе кожны і стралок, і паляўнічы,</p>
<p>Хто з нас лепшы — скажа вынік, а не сварак марны шал.</p>
<p> </p>
<p>Адаслалі ўсіх дадому са здабычаю багатай,</p>
<p>Трох жа верных збраяносцаў мы пакінулі з сабой.</p>
<p>Доўгі час мы палявалі і адважна, і заўзята:</p>
<p>Падаў звер ці птах, падбіты ў лёце трапнаю стралой.</p>
<p> </p>
<p>Раптам нам насустрач едзе віцязь сумны і пануры,</p>
<p>Нецярпліва капытамі б'е зямлю гарачы конь.</p>
<p>Галава і стан спавіты дзіўнай тыграваю шкурай,</p>
<p>Твар дзівоснай прыгажосці. Ён збянтэжыў наш спакой.</p>
<p> </p>
<p>Быў ярчэй маланкі зыркай, гарачэй праменяў сонца</p>
<p>Позірк смелы і рашучы ў даль устромленых вачэй.</p>
<p>Паланіць мы захацелі маладога незнаёмца,</p>
<p>І таму за дзёрзкасць нашу кроў юнацкая цячэ.</p>
<p> </p>
<p>Сілай віцязя адолець думаў я, з братоў старэйшы,</p>
<p>Брат сярэдні авалодаць вараным хацеў канём,</p>
<p>А малодшы прагнуў бойкі — мы яго пусцілі першым.</p>
<p>Паляцелі мы насустрач, нібы тое вараннё.</p>
<p> </p>
<p>На крыштальным яго твары пунсавелі вуснаў лалы,</p>
<p>Задуменны, безуважны, воч на нас ён не падняў.</p>
<p>Толькі вокліч наш пачуўшы, што працяў раптоўна далі,</p>
<p>Прыпыніў, нагайку ўзняўшы, шпарканогага каня.</p>
<p> </p>
<p>Апярэдзіўшы астатніх, брат малодшы, нібы сокал,</p>
<p>Падляцеў да незнаёмца і адважна крыкнуў: «Стой!»</p>
<p>Той за меч не ўзяўся нават, абізун узняў высока,</p>
<p>Сцебануўшы так, што ў момант захлынуўся брат крывёй;</p>
<p> </p>
<p>І з сядла зваліўся вобзем ад страшэннага удара</p>
<p>Брат малодшы, бездыханны і з прабітай галавой.</p>
<p>Горды ж віцязь, што за дзёрзкасць адплаціў нам жорсткай карай,</p>
<p>Знік, палаючы ад гневу незвычайным хараством.</p>
<p> </p>
<p>Вунь, зірні, нібыта сонца, едзе ён непадалёку!» —</p>
<p>Так сказалі Аўтандзілу горам скутыя браты.</p>
<p>Ён зірнуў у далеч. Бачыць, вараны паважным крокам</p>
<p>На сабе вязе героя незвычайнай пекнаты.</p>
<p> </p>
<p>Слёзы зніклі ў Аўтандзіла, як пабачыў з'яву гэту:</p>
<p>Нездарма блукаў па свеце ён тры доўгія гады.</p>
<p>Так заўсёды: чалавеку, што дасяг жаданай мэты,</p>
<p>Ўспамінаць няма патрэбы дні мінулае бяды.</p>
<p> </p>
<p>Ён сказаў: «Браты, бадзягай доўга быў я нешчаслівым.</p>
<p>Я пакінуў край свой родны, каб на ростанях дарог</p>
<p>Віцязя, што вас пакрыўдзіў, адшукаць мне памаглі вы.</p>
<p>Хай ад ліха і бядоты сцеражэ вас добры бог!</p>
<p> </p>
<p>Хай, як мне, ён вам паможа дасягнуць жаданай мэты,</p>
<p>Хай загоіць раны брату, буду я маліць яго.</p>
<p>Скарыстайце для спачыну мой прытулак сціплы гэты,</p>
<p>Цень параненаму дайце, каб не пёк яго агонь».</p>
<p> </p>
<p>Развітаўся і прышпорыў ён каня, што ўзвіўся ўгору,</p>
<p>Нібы сокал легкакрылы, рушыў смела ў свой палёт.</p>
<p>І здавалася: імчыцца ён да сонца і да зорак,</p>
<p>Растапіўшы шчасцем сэрца, што скаваў няшчасця лёд.</p>
<p> </p>
<p>Ехаў, думаў неспакойна: «Як сустрэнуся з сугнеем?</p>
<p>Бо адным няўдалым словам можна выклікаць бяду.</p>
<p>Толькі розум чалавечы можа сцішыць выбух гневу,</p>
<p>Апантаных думак безладзь сцішыць толькі волі дух.</p>
<p> </p>
<p>Ён, відаць, прывычны гойсаць у самоце і бязлюддзі,</p>
<p>Ўсё жывое зненавідзеў, лёс цяжкі свой кленучы.</p>
<p>Гэта значыць, бой смяротны паміж намі, мабыць, будзе,</p>
<p>З нас адзін загінуць мусіць, як скрыжуюцца мячы.</p>
<p> </p>
<p>Не, не марна я змагаўся, ідучы цярністым шляхам,—</p>
<p>Прыпыніцца ж ён павінен хоць удзень, хоць уначы.</p>
<p>За сцяной каменнай нават я без боязі і страху,</p>
<p>Калі зробіць ён засаду, мушу ўсё ж перамагчы».</p>
<p> </p>
<p>Двойчы дзень змяняўся ноччу. Не спынялася пагоня.</p>
<p>Не рабілі перапынку ні для сну, ні для яды.</p>
<p>Голым стэпам, пусткай дзікай беглі змораныя коні,</p>
<p>А у коннікаў ліліся слёзы з гора і нуды.</p>
<p> </p>
<p>На змярканні прыскакалі да абрыву кручы стромкай,</p>
<p>Дзе над рэчкаю пячора ззяла ў чэраве скалы.</p>
<p>Трыснягі шапталі нешта, а струменне пела звонка,</p>
<p>Дрэў рады да небасхілу горда голавы ўзнялі.</p>
<p> </p>
<p>Віцязь, рэчку перасекшы, не змяніў свайго кірунку.</p>
<p>Аўтандзіл, што ехаў следам, прыпыніўся ля ракі.</p>
<p>Сам на дрэва ўзлез, рукою адхінуўшы хвой карункі,</p>
<p>Назіраў, як рушыў віцязь да пячоры нацянькі.</p>
<p> </p>
<p>Толькі да скалы пад'ехаў апрануты ў тыгра шкуру,</p>
<p>Як з пячоры выйшла дзева ў чорным з галавы да ног.</p>
<p>На вачах блішчалі слёзы. Віцязь злез з каня пануры,</p>
<p>Прытуліў яе да сэрца, слова ж вымавіць не мог.</p>
<p> </p>
<p>Ён сказаў: «Асмат, сястрыца, мост надзей размыла мора,</p>
<p>Дні сплылі, а дзеву-сонца мы й дагэтуль не знайшлі».</p>
<p>І сябе ў грудзі ўдарыў. Слёзны дождж паліўся з гора.</p>
<p>Віцязь з дзеваю маўкліва рукі ў роспачы сплялі.</p>
<p> </p>
<p>Валасы свае ірвалі, аж гусцеў гушчар лясісты,</p>
<p>Абдымаліся з рыданнем, як з сястрою родны брат;</p>
<p>Адгукаліся ім рэхам сцены скалаў крамяністых.</p>
<p>Аўтандзіл здалёк дзівіўся, хоць не быў той з'яве рад.</p>
<p> </p>
<p>Апрытомнеўшы, дзяўчына рухам спрытным і умелым</p>
<p>Раскілзала варанога, зняўшы збрую і сядло.</p>
<p>Віцязь ёй аддаў даспехі — востры меч свой, лук і стрэлы;</p>
<p>І схаваліся абое ў той пячоры пад скалой.</p>
<p> </p>
<p>Аўтандзіл падумаў: «Многа таямніц тут тояць скалы!»</p>
<p>На світанні выйшла дзева ў тым жа чорным, што й была.</p>
<p>Засядлала варанога і абцерла сваім шалем,</p>
<p>Моўчкі віцязю сабрацца ў шлях-дарогу памагла.</p>
<p> </p>
<p>Як заўсёды, у той пячоры сумны віцязь быў нядоўга.</p>
<p>У слязах Асмат рыдала, валасы рвучы свае.</p>
<p>Развітаўся з ёю віцязь, прытуліў перад дарогай</p>
<p>І памчаўся ў даль. Стаяла дзева сумна на скале.</p>
<p> </p>
<p>Бачыў віцязя паблізу Аўтандзіл зачараваны,—</p>
<p>Той мільгнуў, як промень сонца, што заззяла у імгле,—</p>
<p>Быццам ветры водар міртаў неслі з сонечнай паляны.</p>
<p>Думаў: «Гэткі льва задушыць, як казла драпежны леў».</p>
<p> </p>
<p>Той жа ўчорашняй сцяжынкай ехаў некуды павольна,</p>
<p>Праз лагчыну, па узлессі, у нязмераны прастор.</p>
<p>Аўтандзіл глядзеў здалёку і шаптаў сабе міжвольна:</p>
<p>«Гэта, мабыць, бог ласкавы нада мной руку прасцёр!</p>
<p> </p>
<p>Шчасце мне паслала неба, дык чаго ж яшчэ мне трэба?</p>
<p>Я прымушу дзеву гэту праўду ўсю мне расказаць;</p>
<p>Ёй сваю раскрыю тайну, і тады не будзе глебы</p>
<p>Пры сустрэчы шматчаканай зброю з ножан даставаць».</p>
<p> </p>
<h3><a id="chapter8"></a>ГУТАРКА АЎТАНДЗІЛА З АСМАТ У ПЯЧОРЫ</h3>
<p> </p>
<p>Злез ён з дрэва і адразу, не марудзячы й хвіліны,</p>
<p>Верхам сеў і да пячоры скіраваў каня ураз.</p>
<p>Стуль з заплаканым абліччам хутка выбегла дзяўчына,</p>
<p>Спадзявалася: вярнуўся той, хто быў красой акрас.</p>
<p> </p>
<p>Але ўбачыўшы, што віцязь быў не той, каго чакала,</p>
<p>З крыкам кінулася дзева, не змагла адолець страх.</p>
<p>Ён схапіў яе, як птушку, што сіло не распазнала,</p>
<p>І дзявочы тонкі лямант слаўся рэхам у гарах.</p>
<p> </p>
<p>Вырывалася дарэмна, трапятала ў лютым гневе,</p>
<p>Нібы кволая ахвяра у арліных кіпцюрах,</p>
<p>І якогась Тарыэля ўсё на помач заклікала.</p>
<p>На калені стаўшы, віцязь упрашаў пакінуць страх.</p>
<p> </p>
<p>«Не пужайся,— гаварыў ён,— чалавек я — не драпежнік,</p>
<p>Бачыў я таго, хто ружай адцвітае без пары,</p>
<p>Твар — як месяц, стан — таполя, у вачах — агонь мяцежны;</p>
<p>Хто ён? Гэту таямніцу я малю цябе адкрыць».</p>
<p> </p>
<p>Адказала тая з плачам: «Звар'яцеў ты, пэўна, віцязь,—</p>
<p>Немагчымага ты просіш, шчыра я скажу табе,</p>
<p>Бо таму, аб чым ты марыш так упарта, век не збыцца,</p>
<p>І не вырваць гэтай тайны ні пагрозе, ні мальбе.</p>
<p> </p>
<p>Апісаць пяро не зможа лёс ягоны і пакуты;</p>
<p>Ты ж пра гэта не пачуеш ані слова ад мяне.</p>
<p>Хоць смяяцца лепш, чым плакаць,— не змяню на радасць гора.</p>
<p>Просіш раз: Давер мне тайну»; сто разоў скажу я — «Не!»</p>
<p> </p>
<p>Віцязь ёй: «Калі б ты знала, колькі выцерпеў я мукі,</p>
<p>Колькі гойсаў я па свеце, каб знайсці, каго хачу,</p>
<p>Ты б інакш мне адказала. Вось табе мая зарука:</p>
<p>Ад мяне не адкаснешся, покуль праўды не пачуў».</p>
<p> </p>
<p>Запытала дзева: «Хто ты, і адкуль ты родам будзеш?</p>
<p>І за што мяне ты крыўдзіш? Бачыш — гіну без яго.</p>
<p>Ад шматслоўя мала толку, дык кароткі сказ мой будзе:</p>
<p>Не пачуеш ані слова ты пра віцязя майго!»</p>
<p> </p>
<p>Ён маліў яе, упрошваў, ён укленчыў перад ёю.</p>
<p>Марна ўсё! Ні кроплі праўды не дазнаўся ўсё адно.</p>
<p>Наліліся ў лютым гневе вочы віцязя крывёю,</p>
<p>Ён схапіў яе за косы і паднёс да горла нож.</p>
<p> </p>
<p>І сказаў: «За бездань гора, што прыпала мне на долю,</p>
<p>За патокі слёз пякучых, што прымусіла праліць,</p>
<p>Я адпомшчу. Праўду скажаш — не крану цябе ніколі.</p>
<p>А не скажаш — бог мне сведка — больш ні дня табе не жыць!»</p>
<p> </p>
<p>Адказала: «Ты ў вар'яцтве дасягнуў мяжы астатняй.</p>
<p>Не заб'еш — я застануся ўсё такою ж, як была,—</p>
<p>Праўду сілаю не возьмеш, будзь ты ў бойцы самы здатны,—</p>
<p>А заб'еш — схавае праўду невядомасці імгла.</p>
<p> </p>
<p>Я не ведаю ні мэты, ні агню тваіх жаданняў.</p>
<p>Ні аб чым табе дазнацца не удасца ад мяне.</p>
<p>Падуладны ўсе мы смерці, я гатова да сканання.</p>
<p>Што напісана мне лёсам — застанецца тое мне!</p>
<p> </p>
<p>Не чакай, што, страхам скуты, розум мой баіцца смерці.</p>
<p>Ты мне зробіш лепш — пазбавіш ад пакуты і ад слёз.</p>
<p>Што мне свет жыцця? Салома. Ў пыл яе не цяжка сцерці.</p>
<p>Ты — чужы мне. Як на слова я даверу тайны лёс?»</p>
<p> </p>
<p>Зразумеў нарэшце віцязь — не дабіцца так нічога.</p>
<p>Каб дабіцца праўды, трэба спосаб тут інакшы ўжыць.</p>
<p>З рук яе пусціў, укленчыў, слёзы ліць пачаў нябога:</p>
<p>«Я цябе пакрыўдзіў моцна, як цяпер на свеце жыць?»</p>
<p> </p>
<p>І яна прысела моўчкі, хоць і крыўда не астыла.</p>
<p>Аўтандзіл рыдаў няўцешна — слова вымавіць не мог.</p>
<p>Шчок дзявочых сад ружовы слёз паводка затапіла,</p>
<p>Не ўтрымалася дзяўчына, бо спагада збіла з ног.</p>
<p> </p>
<p>І хоць быў на мілым твары недаверу след адзначан,</p>
<p>Нахілілася спагадна — утрымацца не змагла.</p>
<p>Схамянуўся віцязь бедны, прадчуваючы удачу,</p>
<p>Зноў укленчыў перад ёю і сказаў, стрымаўшы плач:</p>
<p> </p>
<p>«Я дарма цябе пакрыўдзіў, я згубіў тваю павагу.</p>
<p>Ты даруй, хоць быў да просьбы я і сам нібы глухі,</p>
<p>Будзь спагадлівай і добрай — прагані згрызоты смагу,—</p>
<p>Нават грэшніку даруюць сем разоў яго грахі!</p>
<p> </p>
<p>І хоць, злосцю апантаны, ледзь не стаў я ліхадзеем,</p>
<p>Пашкадуй міджнура трошкі, спачуваннем супакой.</p>
<p>У каханні нешчаслівым можаш ты вярнуць надзею.</p>
<p>Я ж аддам душу за сэрца — гэта скарб апошні мой!»</p>
<p> </p>
<p>Сэрца дзевы растрывожыў сказ міджнура пра каханне,</p>
<p>Зноў слязамі залілася ў горкай роспачы яна.</p>
<p>І праз плач яе няўцешны ён адчуў, што ўсе жаданні</p>
<p>Воляй неба можа здзейсніць — знікла перашкод сцяна.</p>
<p> </p>
<p>Ён заўважыў, як збялела тварам сумная дзяўчына,</p>
<p>Думаў: «Хтосьці мучыць жалем сэрца беднае яе».</p>
<p>І сказаў ёй: «Вораг нават закаханым зла не чыніць,</p>
<p>А міджнур і сам шукае часта гібелі свае.</p>
<p> </p>
<p>Вось міджнур перад табою, звар'яцелы ад кахання.</p>
<p>Сонцам-любай след асілка адшукаць пасланы я.</p>
<p>Праз надхмарныя вышыні я прайшоў, каханнем гнаны,</p>
<p>Ды, знайшоўшы вашы сэрцы, ад надзеі акрыяў.</p>
<p> </p>
<p>Я таго, хто ў шкуры тыгра, вобраз бачу дні і ночы.</p>
<p>Я бадзяюся. Нашу я не святло ў душы, а змрок.</p>
<p>Мне палон ці вызваленне даць ты можаш, калі схочаш,—</p>
<p>Ад цябе адной залежыць — смерць або да шчасця крок».</p>
<p> </p>
<p>Адказала яму дзева больш ласкава і лагодна:</p>
<p>«Добрым словам і учынкам ты хутчэй кранеш мяне,</p>
<p>Чым нянавісцю і злосцю, як лязо нажа халоднай.</p>
<p>Што ж, цяпер табе я буду роднае сястры радней.</p>
<p> </p>
<p>Калі ты міджнур сапраўдны з сэрцам чыстым і адважным,</p>
<p>Мой нязменны абавязак ува ўсім дапамагаць.</p>
<p>Не хацела я сустрэчы, а цяпер для мэты важнай</p>
<p>Я жыццё аддаць гатова, што ж яшчэ магу аддаць?</p>
<p> </p>
<p>Калі ты да слоў парады будзеш шчыры й паслухмяны,</p>
<p>Ты таго, каго шукаеш, зможаш стрэць, як брата брат.</p>
<p>Не паслухаешся — будзеш свае сілы траціць марна,</p>
<p>Наракаць на ўсё ты будзеш — не жыццю, а смерці рад».</p>
<p> </p>
<p>Ён сказаў: «Ты прыгадала мне мінулае здарэнне:</p>
<p>Два вандроўнікі аднойчы йшлі дарогаю адной.</p>
<p>Раптам бачыць першы: ў студню друг зваліўся вокамгненна.</p>
<p>Ён хутчэй падбег да студні, крыкнуў, гледзячы на дно:</p>
<p> </p>
<p>«Не пужайся, друг сардэчны, пачакай мяне хвіліну:</p>
<p>Я знайду вяроўку зараз і сюды прывалаку!»</p>
<p>Той, што ў студні, засмяяўся, захлынаючыся цінай:</p>
<p>«Калі б нават не чакаў я, дык куды ж я уцяку?»</p>
<p> </p>
<p>Як вяроўку, мой ратунак ты ў руках сваіх трымаеш,</p>
<p>Без цябе ніхто на свеце мне не зможа памагчы.</p>
<p>Я цяпер на ўсё гатовы, ўсё зраблю, што загадаеш,</p>
<p>Бо каб хворы быў здаровы, дык нашто яго лячыць?»</p>
<p> </p>
<p>Адказала: «Твае словы пакарылі маё сэрца.</p>
<p>Бачу я, ты віцязь, варты і хвалы і добрых спраў.</p>
<p>Дык, зазнаўшы столькі ліха, абмінуўшы кіпці смерці,—</p>
<p>Вер маім парадам шчырым — знойдзеш тое, што шукаў!</p>
<p> </p>
<p>Тут пра віцязя ні слова аніхто табе не скажа,</p>
<p>Калі сам ён не захоча аб сабе загаварыць.</p>
<p>Пачакай, пакуль прыедзе, моцны вузел сам развяжа,—</p>
<p>Хай не студзяць болей ружу сцюжай сібернай вятры!</p>
<p> </p>
<p>Хочаш ведаць, дык гатова я назваць імёны нашы:</p>
<p>Пра каго так многа дбаеш — той завецца Тарыэль,</p>
<p>Я — Асмат, яго служанка, п'ю пакут агнёвых чашу,</p>
<p>Раняць сэрца мне шточасна дзесяць тысяч вострых стрэл.</p>
<p> </p>
<p>Больш нічога не скажу я, хоць прасі, хоць не прасі ты.</p>
<p>Ён блукае па прасторах, падружыўшыся з тугой.</p>
<p>Я жыўлюся той дзічынай, што, палюючы, ў здабытак</p>
<p>Мне прыносіць, хоць не знаю, ці пабачу зноў яго.</p>
<p> </p>
<p>Дык прашу я: ты застанься, можа вернецца ён скора.</p>
<p>На яго маліцца буду, каб здружыўся ён з табой.</p>
<p>Я звяду вас, ён раскажа пра сваю бяду і гора.</p>
<p>З весткай гэтай і паедзеш да каханае сваёй».</p>
<p> </p>
<p>Віцязь хутка пагадзіўся быць дзяўчыне паслухмяным.</p>
<p>Раптам плёск і конскі тупат цішу зрушылі здалёк.</p>
<p>І з'явіўся невядомы зданню светлаю з туману.</p>
<p>Ледзь паспелі віцязь з дзевай у пячорны знікнуць змрок.</p>
<p> </p>
<p>І сказала дзева: «Неба шле табе сваю патолю.</p>
<p>Толькі зараз ты схавайся, каб убачыць ён не мог,</p>
<p>Бо ісці яму насупар не пасмеў ніхто й ніколі.</p>
<p>Як найлепш усё зраблю я, абы толькі бог памог».</p>
<p> </p>
<p>Павяла яго, схавала ў глыбіні пячоры цёмнай,</p>
<p>Выйшла конніку насустрач, зброю з рук яго ўзяла;</p>
<p>На вачах блішчалі слёзы, сам ён быў, як непрытомны...</p>
<p>Аўтандзіл за той падзеяй назіраў адзін здаля.</p>
<p> </p>
<p>Доўга плакаў віцязь з дзевай, быццам некага згубілі.</p>
<p>Лёгкі колер бурштыновы ім на твары сум паклаў.</p>
<p>Супакоіліся ўрэшце. І Асмат, сабраўшы сілы,</p>
<p>Рассядлала варанога і ў пячору павяла.</p>
<p> </p>
<p>Аўтандзіл глядзеў, як вязень: бачыць — тыгравую шкуру</p>
<p>Для спачыну разаслала свайму віцязю Асмат.</p>
<p>Той прысеў са стогнам, бровы, нібы дугі, ўзняў панура,</p>
<p>З-пад агатаў веек пырснуў слёз крывавых буйны град.</p>
<p> </p>
<p>Іскру крэсівам здабыўшы, развяла агонь дзяўчына</p>
<p>І, падсмажыўшы, дзічыну Тарыэлю падала.</p>
<p>Той, адрэзаўшы кавалак, пажаваў адну хвіліну</p>
<p>І адкінуў прэч, бо ежа і галоднаму не йшла.</p>
<p> </p>
<p>Лёг на шкуру і на момант задрамаў, скаваны зморай,</p>
<p>Схамянуўся раптам з крыкам і забегаў, як вар'ят,</p>
<p>Біў сябе ў чало і ў грудзі, дзіка трызнячы ад гора,</p>
<p>І над ім рыдала горка, валасы рвучы, Асмат.</p>
<p> </p>
<p>«Што з табой?» — яна спытала. Адказаў ёй віцязь сумны:</p>
<p>«Напаткаўся мне аднойчы са шматлікай світай цар.</p>
<p>Паляванне йшло, ў прасторы чуўся брэх і галас тлумны,</p>
<p>Сотні лоўчых гналі звера, што схаваўся у гушчар.</p>
<p> </p>
<p>Мне журба сціскала сэрца, калі чуў вясёлы гоман,</p>
<p>І, каб з імі не сустрэцца, я паехаў стараной;</p>
<p>Лес дрымучы быў прытулкам мне і звыклым родным домам,</p>
<p>А на досвітку рашыў я зноў узяць кірунак свой».</p>
<p> </p>
<p>І тады Асмат сказала, зноў заліўшыся слязамі:</p>
<p>«Ты бадзяешся па свеце, ты цураешся людзей,</p>
<p>Панібратам стаў звяругам, прападаеш дзесьці днямі</p>
<p>І дарэмна губіш сілы. Што ж каханай прыпадзе?</p>
<p> </p>
<p>Па зямным абшары вечна ты блукаеш у самоце.</p>
<p>Дык няўжо ніхто не варты другам верным стаць тваім,</p>
<p>Хто б з табой заўсёды поплеч быў пад сонцам ці у слоце?</p>
<p>А памерці ў злосці хіжай — што з таго вам абаім?»</p>
<p> </p>
<p>Адказаў: «У добрых словах я тваю спагаду чую,</p>
<p>Ды якія зёлкі могуць рану вылечыць маю?</p>
<p>Як знайду я чалавека, што на свеце не існуе?</p>
<p>Толькі смерць, што дух і цела разлучае, прызнаю!</p>
<p> </p>
<p>На зямлі няма істоты, каб з маёй зраўняцца доляй.</p>
<p>Дзе той друг, які б са мною поплеч у бядзе стаяў,</p>
<p>Падзяляў са мной пакуту, браў бы частку майго болю?</p>
<p>Не, такіх няма. Адна ты — суцяшальніца мая!»</p>
<p> </p>
<p>Тут адважылася дзева: «Ты не злуйся, будзь цярплівы,</p>
<p>Небам мне наканавана, каб тваім візірам быць:</p>
<p>Не ўтаю, што мне вядома — блізка гэты міг шчаслівы.</p>
<p>Хто вагаецца празмерна, можа той усё згубіць».</p>
<p> </p>
<p>Віцязь ёй: «Скажы мне проста, не тамі душу здагадкай,</p>
<p>Друга добрага мне з неба бог, як бачыш, не паслаў.</p>
<p>Дый й даўно забыт я богам — шлях няшчасця — шлях не гладкі.</p>
<p>Са звярамі я сябрую, сам як звер драпежны стаў».</p>
<p> </p>
<p>Зноў адважылася дзева: «Праўду ўсю табе адкрыю:</p>
<p>Віцязь ёсць такі, гатоў ён лёс дзяліць твой папалам,</p>
<p>Поплеч быць з табой заўсёды — ў добры час і ў дні ліхія,—</p>
<p>Што таго дарэмна крыўдзіць, хто цябе не крыўдзіць сам!»</p>
<p> </p>
<p>Адказаў ёй віцязь: «Згодзен я з тваёю прапановай</p>
<p>І клянуся той адзінай, без якой святла няма,</p>
<p>Што яго не закрану я ні мячом, ні дрэнным словам</p>
<p>І што чэсць адданай дружбы да канца гатоў трымаць!»</p>
<p> </p>
<h3><a id="chapter9"></a>СУСТРЭЧА ТАРЫЭЛЯ З АЎТАНДЗІЛАМ</h3>
<p> </p>
<p>Прасвятлеўшая, пабегла тут Асмат па Аўтандзіла</p>
<p>І шапнула: «Не хвалюйся, не злуецца ён зусім».</p>
<p>І пайшоў ён, нібы сонца ўсю пячору асвяціла,—</p>
<p>Так здалося Тарыэлю, калі той спаткаўся з ім.</p>
<p> </p>
<p>Як два сонцы ў яркім бляску, як два месяцы на небе,</p>
<p>Так два віцязі заззялі светлым водбліскам вачэй.</p>
<p>Стройным станам іх зайздросціць і таполі стройнай трэба,</p>
<p>Сем планет свяціць не могуць залацісцей і ярчэй.</p>
<p> </p>
<p>Пацалунак моцны братні знітаваў сустрэчу гэту,—</p>
<p>Праз пялёсткі вуснаў-ружаў белы жэмчуг заблішчаў.</p>
<p>Скрыжаваліся ў абдымках рукі дужыя прыветна,</p>
<p>Кроплі слёз, як дыяменты, зіхацелі на вачах.</p>
<p> </p>
<p>За руку ласкава ўзяўшы, віцязь сеў з названым братам.</p>
<p>Доўга так яны сядзелі, слёзы ж падалі на дол,</p>
<p>Суцяшала іх дзяўчына, іхні боль ёй сэрца кратаў:</p>
<p>«Не цямніце змрокам сонца, а жыцця свайго — бядой!»</p>
<p> </p>
<p>Ружы шчок у Тарыэля не адзела ў шэрань сцюжа.</p>
<p>Ён спытаў: «Якую ж тайну ты хаваеш у душы?</p>
<p>Хто ты будзеш? Скуль ты родам? Па якому краю кружыш?</p>
<p>Па мяне, скажу з адчаем, смерць і тая не спяшыць».</p>
<p> </p>
<p>Аўтандзіл сказаў на гэта красамоўна і пачціва:</p>
<p>«Тарыэль, адважны віцязь, паміж львоў магутны леў!</p>
<p>Я — араб і на радзіме ў сваім замку жыў шчасліва,</p>
<p>Покуль полымем кахання аж на прысак не сатлеў.</p>
<p> </p>
<p>Я гару каханнем палкім да красы — дачкі царовай,</p>
<p>Што цяпер прызнаў царыцай царскі двор і знаці круг.</p>
<p>Хоць не ведаеш мяне ты, але бачыў выпадкова:</p>
<p>Памятаеш, сек няшчадна ты нагайкай царскіх слуг?</p>
<p> </p>
<p>Мы цябе сустрэлі ў полі аднаго ў зацішным месцы,</p>
<p>Ты на вокліч не азваўся, быў да царскай волі глух.</p>
<p>Цар угневаўся і войску загадаў сілком прывесці,</p>
<p>Ты ж, як пурпурам, крывёю арасіў зямлю наўкруг.</p>
<p> </p>
<p>Да мяча не дакрануўся, сек нагайкаю пагоню,</p>
<p>Цар, раз'юшаны няўдачай, сам пагнаўся за табой;</p>
<p>Нібы кадж, ты знік раптоўна, перагнаўшы лепшых коней,</p>
<p>Мы ж зусім павар'яцелі, кленучы няўдалы бой.</p>
<p> </p>
<p>Зажурыўся цар. Свавольства ўладарам заўжды ўласціва.</p>
<p>Загадаў сваім указам, дзе б ні быў, цябе знайсці.</p>
<p>Ні старым, аднак, ні юным не пашчасціла на дзіва,—</p>
<p>З іх ніхто цябе не ўбачыў. Іншы лёс мяне спасціг.</p>
<p> </p>
<p>Загадала мне царыца — летуценняў чараўніца:</p>
<p>«Знойдзеш віцязя — і сэрца заваюеш ты маё!»</p>
<p>Тры гады дала на пошук — тры гады ў слязах нудзіцца,</p>
<p>Сам дзіўлюся, што жывы я без каханае сваёй.</p>
<p> </p>
<p>Не спаткаў, аднак, нікога, хто б цябе хоць раз пабачыў;</p>
<p>Толькі тых, што захацелі у палон цябе забраць.</p>
<p>Аднаго ты так параніў, што сканаў ён, не іначай,</p>
<p>Два астатніх расказалі, як цябе мне адшукаць».</p>
<p> </p>
<p>Тарыэль згадаў пра бойку, што нядаўна адбылася:</p>
<p>«Памятаю той выпадак, ваяўнічы іх запал;</p>
<p>І цябе з царом згадаў я, хоць з вачэй тады лілася</p>
<p>Рэчка слёз па той, чый вобраз у душу маю запаў.</p>
<p> </p>
<p>Што штурхнула вас раптоўна распачаць пагоню тую?</p>
<p>Вы з ахвотай палявалі, вочы мне пякла сляза.</p>
<p>Цар нявольнікаў за мною гнаў, як хортаў зграю злую,—</p>
<p>Давялося ж не са мною — з мерцвякамі йсці назад.</p>
<p> </p>
<p>Пакараць я мог бы жорстка ўладара твайго старога,—</p>
<p>Царскі сан пашкадаваў я і схаваў у ножны меч;</p>
<p>Ані слова не сказаўшы, прыпусціў я варанога</p>
<p>І, растаўшы, нібы прывід, наўгалоп памчаўся прэч.</p>
<p> </p>
<p>Нібы віхар легкакрылы, конь панёс мяне далёка,—</p>
<p>Ад зласліўцаў ён заўсёды выратоўвае мяне;</p>
<p>Як хатайцаў тых, караю ўсіх я караю нялёгкай,</p>
<p>Хто мне чыніць перашкоды, хто пагрозы слаць пачне.</p>
<p> </p>
<p>Ты ж прыйшоў, як друг жаданы, з сэрцам чыстым і адкрытым,</p>
<p>Станам роўны кіпарысу, ўсе нягоды перамог,</p>
<p>Хоць пакут замнога бачыў; хоць нямала перажыў ты,—</p>
<p>Ды не знойдзеш чалавека, на каго б забыўся бог!»</p>
<p> </p>
<p>Аўтандзіл сказаў: «О віцязь, я не варты слоў узнёслых,</p>
<p>Мне з табой не зраўнавацца, хоць таго й хацеў бы я,—</p>
<p>Ты ж, як вечны вобраз сонца, што ўзняло заранку вёслы,</p>
<p>Свеціш людзям, бо й пакутам не зламаць цябе ніяк!</p>
<p> </p>
<p>Я парву сягоння чары той, аб кім так летуценіў,</p>
<p>Я служэнне ёй пакіну, ты вядзі з сабой мяне;</p>
<p>Не, крышталь чысцей заўсёды, чым каштоўнае каменне,—</p>
<p>Быць з табой да самай смерці — больш нішто не міла мне!»</p>
<p> </p>
<p>Тарыэль прамовіў: «Сэрца ты маё крануў спагадай,</p>
<p>За любоў тваю і ласку чым аддзякаваць змагу?</p>
<p>Ёсць закон: міджнур міджнуру — дапамога і парада,</p>
<p>Адарваўшы ж ад каханай — чым табе дапамагу?</p>
<p> </p>
<p>Ты шукаў мяне па свеце, як царыца загадала,</p>
<p>І знайшоў, да гэтай мэты ідучы смялей за ўсіх;</p>
<p>Як пра лёс мой расказаць мне, поўны горкасці і жалю,</p>
<p>Як мне полымя пакуты ў сэрцы бедным пагасіць?»</p>
<p> </p>
<p>Тут Асмат сказала ціха: «Ручаіна слёз не зможа</p>
<p>Патушыць агонь кахання. Вось паслухайце, прашу:</p>
<p>За цябе гатоў памерці віцязь слаўны і прыгожы,</p>
<p>Дык, параненую цяжка, ты адкрый яму душу.</p>
<p> </p>
<p>Ён прасіў мяне аб гэтым, шчырай думкаю сагрэты,</p>
<p>Каб, уведаўшы прычыну, памагчы ў бядоце мог.</p>
<p>Можа ўцеху прынясе ён, да тваёй наблізіць мэты,—</p>
<p>Хараство не слепіць вока, калі шле яго нам бог!»</p>
<p> </p>
<p>Тарыэль маўчаў, хоць сэрца несціхана палымнела,</p>
<p>А пасля сказаў: «Была ты мне заўжды радней сястры.</p>
<p>Толькі вылечыць не можна дух, не падуладны целу;</p>
<p>Мне шкада, што й гэты віцязь, як і я, ў агні гарыць.</p>
<p> </p>
<p>Як знайсці людское шчасце, калі бог яго не творыць?</p>
<p>Ад тугі дранцвее сэрца, як успомню пра яе;</p>
<p>Я даўно са шляху збіўся, сеткай лёг на вочы морак,</p>
<p>Бурка ды бярэмя сена — вось здабыткі ўсе мае.</p>
<p> </p>
<p>Але той, хто шле нам сонца, надзяляе мужнай сілай,</p>
<p>Двойчы дар мне пасылае з недасяжнай вышыні:</p>
<p>Першы: я злучу навекі Цінацін і Аўтандзіла;</p>
<p>Па-другое: сам, быць можа, не згару у тым агні».</p>
<p> </p>
<p>І сказаў ён: «Слухай, віцязь, хто сабрату стаў сабратам,</p>
<p>Смерці той не пабаіцца, не разгубіцца ў імгле.</p>
<p>Слухай жа расказ мой сумны, так пакутамі багаты,—</p>
<p>Бог адным даруе шчасце, а другім няшчасце шле.</p>
<p> </p>
<p>Сядзь і ты, мая сястрыца, набяры вадзіцы чыстай,</p>
<p>Апануе непрытомнасць — акрапі сваёй рукой.</p>
<p>А сканаю — не журыся, памяні слязой агністай,</p>
<p>Закапай глыбей, калыскай будзе хай зямля бацькоў».</p>
<p> </p>
<p>Расхінуў каўнер на шыі, скінуў з плеч магутных шкуру</p>
<p>І сцямнеў, нібыта сонца, што схавалі зграі хмар,</p>
<p>Вусны сціснуў, скамянеўшы, доўга так сядзеў пануры</p>
<p>І, глыбока уздыхнуўшы, слёз пякучых не стрымаў.</p>
<p> </p>
<p>«О каханая,— рыдаў ён,— дзе цябе я адшукаю?</p>
<p>Ты жыццё маё і шчасце, ты вачэй маіх краса!</p>
<p>Хто падсек цябе пад корань, быццам дрэва ў шатах раю,</p>
<p>Хто спустошыў маё сэрца, спапяліўшы думак сад?»</p>
<p> </p>
<h3><a id="chapter10"></a>ТАРЫЭЛЬ РАСКАЗВАЕ АЎТАНДЗІЛУ ПРА СВАЁ ЖЫЦЦЁ</h3>
<p> </p>
<p>«Расказаць пра ўсё гатоў я, хоць язык мой і нямее;</p>
<p>Будзь жа ўважлівы і слухай споведзь сумную маю!</p>
<p>Я спагады не чакаю ад тае, па кім шалею</p>
<p>І па кім у скрусе цяжкай горкіх слёз патокі лью.</p>
<p> </p>
<p>Сем цароў было у індаў — гэта кожнаму вядома;</p>
<p>Над шасцю ўладарыў спраўна ўсемагутны Парсадан.</p>
<p>Горды, шчодры і багаты, ён даваў адпор любому,—</p>
<p>Меў запал ён ваяўнічы, твар, як сонца, львіны стан.</p>
<p> </p>
<p>Сёмым быў, на страх зласліўцам, шанаваны ўсімі бацька;</p>
<p>Сарыданам непахісным называўся ўсюды ён.</p>
<p>Не асмельваўся з ім стрэцца вораг яўна ці знянацку.</p>
<p>Паляванню і забавам аддаваў ён многа дзён.</p>
<p> </p>
<p>Толькі быць заўжды ў самоце не хапала бацьку моцы,</p>
<p>Ён сказаў: «Зямель нямала змог я ў ворага забраць.</p>
<p>Ёсць і слава і багацце, а жыву я ў адзіноце.—</p>
<p>Вось і вырашыў я ўладу Парсадану перадаць».</p>
<p> </p>
<p>Загадаў адразу ж ехаць ён паслу да Парсадана,</p>
<p>Перадаць яму: «Уладар мой, зычу век у славе жыць.</p>
<p>Прызнаю тваю магутнасць і над Індыяй ўладанне,</p>
<p>І, як верны твой падданы, я хачу табе служыць».</p>
<p> </p>
<p>Цар бясконца быў шчаслівы незвычайным тым здарэннем,</p>
<p>Адказаў: «Я, цар краіны, сёння славіць бога рад,</p>
<p>Што прыняў, са мною роўны, ты мудрэйшае рашэнне,—</p>
<p>Прыязджай — і ты мне будзеш госць найпершы, родны брат!»</p>
<p> </p>
<p>Атрымаў мой бацька царства разам з чынам амірбара,</p>
<p>Амірбар жа у індыйцаў разам з тым і спасалар.</p>
<p>Кіраваў і жыў шчаслівы, меў усё, аб чым ні марыў,</p>
<p>Толькі кесарам не быў ён — а ў астатнім той жа цар.</p>
<p> </p>
<p>Парсадан сябе паводзіў з бацькам так, як роўны з роўным;</p>
<p>Гаварыў: «Найлепшы ў свеце амірбар дастаўся мне!»</p>
<p>Быў ён першы ў паляванні, з перамогай вёў ён войны,</p>
<p>Да яго я непадобны, як ніводзін да мяне.</p>
<p> </p>
<p>Цар з царыцай гаравалі — пераемнік не радзіўся,</p>
<p>І народ увесь і войска гаравалі горам тым.</p>
<p>Хай пракляты дзень той будзе, калі я на свет з'явіўся!</p>
<p>Цар сказаў: «Не маю сына — будзе сынам ён маім».</p>
<p> </p>
<p>Стаў я жыць у іх палацы. Мудрацы мяне вучылі,</p>
<p>Дзе быць добрым і ласкавым, дзе выказваць царскі гнеў,</p>
<p>Каб, дарослым стаўшы, быў я ўладаром у поўнай сіле.</p>
<p>Так і рос я, смелы й горды, тварам — сонца, станам — леў.</p>
<p> </p>
<p>Сведкай будзь, Асмат, я праўду ані словам не парушыў:</p>
<p>Быў я хлопчыкам прыгожым, пунсавеў, як ружа, твар:</p>
<p>Забаўляючыся, тыграў я душыў, як дробных птушак,</p>
<p>Любаваўся кожны мною, задаволены быў цар.</p>
<p> </p>
<p>Ты, Асмат, пацвердзіць можаш, як марнею я з адчаю;</p>
<p>Быў яснейшы я за сонца, як за ноч яснейшы дзень.</p>
<p>Мне, зайздросцячы, казалі: «Зграбны, як таполя раю».</p>
<p>Ад таго, кім быў раней я, зараз бачыш толькі цень.</p>
<p> </p>
<p>Пяць гадоў было мне. Раптам зацяжарала царыца.</p>
<p>Неўзабаве ж нарадзіла і наследніцу цару...»</p>
<p>І самлеў. Яго ў прытомнасць прывялі вадой з крыніцы.</p>
<p>Ён дадаў: «Я ўбачыў змалку ў ёй бліскучую зару.</p>
<p> </p>
<p>За пісьмом ляцелі пісьмы: нарадзілася царэўна!</p>
<p>За ганцом ганец імчаўся вестку гэту расказаць.</p>
<p>Сонца з месяцам ад шчасця асвятлялі дол нядрэмна.</p>
<p>Ахапіла урачыстасць двор і войска, люд і знаць.</p>
<p> </p>
<p>Хараство яе уславіць не знайду я слоў прыгожых.</p>
<p>Парсадан у гонар свята пышны баль апавясціў.</p>
<p>Папрыходзілі з дарамі і цары і іх вяльможы.</p>
<p>Цар жа ўласнымі дарамі шчодра ўсіх узбагаціў.</p>
<p> </p>
<p>Мы выхоўваліся разам з той дзяўчынкай-чараўніцай.</p>
<p>Трэцяй часткай бляску сонца ўжо тады яна была.</p>
<p>Абаіх, як роўных родных, нас любілі цар з царыцай.</p>
<p>Назаву цяпер я тую, з-за якой згарэў датла».</p>
<p> </p>
<p>І, сказаўшы гэта, віцязь паў, самлелы, долу ніцма;</p>
<p> </p>
<p>Аўтандзіл заплакаў следам,— жаль у сэрцы забуяў.</p>
<p>Тут Асмат яму на грудзі узліла вады з крыніцы.</p>
<p>Апрытомнеўшы, сказаў ён: «Блізка, мабыць, смерць мая!</p>
<p> </p>
<p>Дараджан-Нестан дзяўчынка называцца хутка стала,</p>
<p>Сем гадоў было, а розум віўся казачным руном,</p>
<p>Месяц ясны ёй зайздросціў, сонца нават раўнавала.</p>
<p>Не стрымаць разлукі сэрцу, хоць алмазам будзь яно!</p>
<p> </p>
<p>Стала дзева ўжо дарослай, я ж хадзіў на подзвіг ратны,</p>
<p>Цар заўважыў, што царэўна ўжо царыцай можа быць,</p>
<p>І вярнуў мяне да бацькі. Я ж да гульняў вельмі здатны,</p>
<p>Мог хадзіць на паляванне, як ката, ільва забіць.</p>
<p> </p>
<p>Безааравую вежу па загаду Парсадана</p>
<p>Для красуні збудавалі у квітнеючым садку,</p>
<p>Дзе журчалі несціхана каляровыя фантаны,</p>
<p>Дзе пад шатамі царэўна спачывала ў халадку.</p>
<p> </p>
<p>У курыльніцах курыўся мірт пахучы. Птахі пелі.</p>
<p>То сядзела ў вежы дзева, то гуляць ішла у сад.</p>
<p>А Давар — сястра царова, што ў Каджэці аўдавела,</p>
<p>Мудрай мудрасці вучыла, берагла ад чорных звад.</p>
<p> </p>
<p>Аксаміт залататканы пры ўваходзе быў заслонай,</p>
<p>Каб ніхто яе не ўбачыў з-за расквечаных тых шат.</p>
<p>Харашэла дзева станам, нібы пальма Габаона,</p>
<p>Ёй прыслужвалі старанна дзве служанкі і Асмат.</p>
<p> </p>
<p>Мне пятнаццаць год мінула, цар лічыў мяне за сына,</p>
<p>Быў я з ім удзень і ўночы, ён дамоў не адпускаў.</p>
<p>Кіпарыс садоў Эдэмскіх — уладаў я сілай львінай,</p>
<p>І дакладна цэліў з лука, і адменна ў мяч гуляў.</p>
<p> </p>
<p>Я збіваў стралою птаха ці драпежніка ляснога,</p>
<p>А на плошчы ўсіх прысутных я здзіўляў гульнёю ў мяч,</p>
<p>За бяседаю застольнай марнаваў я часу многа,—</p>
<p>А цяпер крышталь рубінаў замяніў мне жаль і плач.</p>
<p> </p>
<p>Нечаканае раптоўна ўсё закрыла чорнай хмарай:</p>
<p>Бацька мой памёр. Забавы загадаў нам цар спыніць.</p>
<p>Быў бязмежна рады вораг, што баяўся спасалара,</p>
<p>Войска ж вернае ў жалобе стала слёз патокі ліць.</p>
<p> </p>
<p>Цэлы год не мог пакінуць я жалобнага адзення,</p>
<p>Гараваў я дні і ночы, розум мой у цемры гас.</p>
<p>Атрымаў ад Парсадана раптам я паведамленне:</p>
<p>«Тарыэль, пакінь самоту, скончан твой жалобны час!</p>
<p> </p>
<p>Як і ты, мы ў смутку цяжкім, што загінуў з намі роўны».</p>
<p>Абяцаў ён мне сто скарбніц, загадаў жалобу зняць.</p>
<p>«Сын,— сказаў,— заняць павінен месца бацькава на троне,</p>
<p>Амірбара сан таксама я загадваю прыняць!»</p>
<p> </p>
<p>Сэрца жальбаю смылела, апякалі успаміны.</p>
<p>Я скарыўся волі царскай — дзень над цемрай развіднеў.</p>
<p>Быў наладжан баль вялікі з гэтай радаснай прычыны,</p>
<p>Абдымалі, цалавалі цар з царыцаю мяне;</p>
<p> </p>
<p>Пасадзілі каля трона, шанавалі пры народзе,</p>
<p>Тут жа мне прапанавалі месца бацькава заняць.</p>
<p>Не згаджаўся я спачатку — боль за бацьку не праходзіў,</p>
<p>Ды прымушан быў згадзіцца амірбарам верным стаць.</p>
<p> </p>
<p>Год нямала прамінула, шмат пра што даўно забыта.</p>
<p>Вось табе мая аповесць, хоць і цяжка гаварыць!</p>
<p>Свет хлуслівы зло заўсёды творыць скрыта і адкрыта,—</p>
<p>Іскрай ён апёк калісьці, а й цяпер душа гарыць».</p>
<p> </p>
<h3><a id="chapter11"></a>ТАРЫЭЛЬ РАСКАЗВАЕ, ЯК ЁН УПЕРШЫНЮ ПАКАХАЎ</h3>
<p> </p>
<p>Сказ далей працягваў віцязь, перамогшы сэрца мукі:</p>
<p>«Неяк едзем з палявання, раптам мне гаворыць цар:</p>
<p>«Пойдзем, віцязь, да царэўны разагнаць яе дакуку».</p>
<p>І цяпер, як толькі ўспомню,— ахіне смяротны жар.</p>
<p> </p>
<p>Сад з чароўнай прахалодай бачыў я перад сабою,</p>
<p>Мілагучны хор птушыны гучна славіў наш прыход,</p>
<p>Вока вабілі басейны з чыстай пахкаю вадою,</p>
<p>Аксамітам у пакоі быў. заслонены ўваход.</p>
<p> </p>
<p>Цар сказаў аддаць царэўне настраляную дзічыну,</p>
<p>Апаліў чароўны позірк бліскавіцаю мяне.</p>
<p>З тых часін плачу я моўчкі смутку горкую даніну.</p>
<p>Бо хіба кап'ё з алмазу сэрца з каменю пратне?!</p>
<p> </p>
<p>Прыгадаўшы, што царэўну цар хавае, нібы скнара,</p>
<p>Затрымаўся я наводдаль, цар жа полаг адхінуў</p>
<p>І сказаў рабыні строга ўзяць здабычу ў амірбара.</p>
<p>Я знямеў, нібы знянацку ў бездань раптам зазірнуў.</p>
<p> </p>
<p>Тут Асмат насустрач выйшла. За заслонай расхінутай</p>
<p>Я на міг пабачыў тую, позірк чый працяў кап'ём.</p>
<p>Узяла Асмат дзічыну, я ж стаяў, здзіўленнем скуты.</p>
<p>Гора мне! З часіны гэтай сэрца ў полымі маё!</p>
<p> </p>
<p>Дзе ж яна, што воч мігценнем блікі сонца засланяла?»</p>
<p>І, падкошаны ўспамінам, віцязь галаву схіліў.</p>
<p>Аўтандзіл з Асмат рыдалі — абуджала рэха далі:</p>
<p>«О пакуты, як аслабіць сілу дужых рук змаглі?»</p>
<p> </p>
<p>Тут Асмат вадой крынічнай твар змярцвелы асвяжыла:</p>
<p>Ачуняў ён, хоць тугою сэрца сціснута было.</p>
<p>І, з зямлёй змяшаўшы слёзы, ён прамовіў цераз сілу:</p>
<p>«Мне згадаць яе — пакута, для якой замала слоў.</p>
<p> </p>
<p>Той, хто верыць безразважна ў свет жыцця, ў яго праявы,</p>
<p>Паспытае неаднойчы горыч здрадніцтва спярша;</p>
<p>Хто ж ідзе на бой са здрадай, той адчуе слодыч славы.</p>
<p>Дык паслухай, покуль цела не пакінула душа.</p>
<p> </p>
<p>Я аддаў Асмат дзічыну, а ў самога змерклі вочы,</p>
<p>І, самлеўшы нечакана, ніцма я упаў на дол;</p>
<p>Апрытомнеў: чую лямант, галашэнне, плач дзявочы,</p>
<p>Між натоўпу сам, як човен, што абкружаны вадой.</p>
<p> </p>
<p>Я ляжаў у пышным ложку пасярод вялікай залы.</p>
<p>Цар з царыцаю няўцешна галасілі нада мной,</p>
<p>З гора дзерлі свае шчокі; мукраў склікалі. Сказалі</p>
<p>Тыя хорам: «Д'ябал, мусіць» заўладаў яго душой!»</p>
<p> </p>
<p>Толькі я расплюшчыў вочы, цар абняў мяне, як бацька,</p>
<p>І сказаў: «Сынок, жывы ты? Слова мне скажы адно».</p>
<p>Я ж дрыжаў, як апантаны, моўны дар згубіў знянацку,</p>
<p>Адказаць не змог нічога, бо прытомнасць страціў зноў.</p>
<p> </p>
<p>Абступілі тут мой ложак магі-мукры і мулімы</p>
<p>І радкі свяшчэннай кнігі ўсё гамзалі ў вушы мне,</p>
<p>Каб нячыстага адолець заклінаннямі пустымі;</p>
<p>Я тры дні без перапынку лютым жарам палымнеў.</p>
<p> </p>
<p>Зрэшты лекары сказалі: «Тут не маюць сілы лекі,</p>
<p>Бо ў яго баліць не цела, а душа агнём гарыць».</p>
<p>Як вар'ят, кідаўся з ложка я ў трызненні дзікім нейкім</p>
<p>Слёзы, што ліла царыца, мору не змясціць.</p>
<p> </p>
<p>Так тры дні ў гарачцы гэтай я прабыў зусім змярцвелы</p>
<p>І, нарэшце ачуняўшы, авалодаў сам сабой.</p>
<p>Я падумаў: «Божа мілы, калі я застаўся цэлы,</p>
<p>Памажы цяпер акрэпнуць мне параненай душой!»</p>
<p> </p>
<p>Я сказаў уголас: «Божа, дай мне сілы стаць на ногі</p>
<p>І пазбаў пакут сардэчных, каб пакінуць мог палац.</p>
<p>Сам сябе магу я выдаць, калі зваліць зноў знямога».</p>
<p>І пачуў мяне ўсявышні — сталі сілы прыбываць.</p>
<p> </p>
<p>Сеў на ложак я... І слугі ўраз цару аб тым сказалі;</p>
<p>Бачу — подбегам царыца да мяне хутчэй спяшыць,</p>
<p>А за ёю цар без шапкі сам з'явіўся ў пышнай зале,</p>
<p>Услаўляў ён літасць бога на ўвесь голас, ад душы.</p>
<p> </p>
<p>Пасядалі каля ложка, з рук сваіх пітво давалі.</p>
<p>Я сказаў цару: «Ўладар мой, стаў здаровы я зусім.</p>
<p>Я б хацеў праехаць верхам, беражком у стэпаў далеч».</p>
<p>Падвялі нам добрых коней і паехалі мы з ім.</p>
<p> </p>
<p>Мы праехалі праз поле, каля рэчкі, па ўзбярэжжы.</p>
<p>Цар мяне дамоў праводзіў, сам жа прэч каня пагнаў.</p>
<p>Дома горш мне стала — сэрца зноў заныла ранай свежай.</p>
<p>Я сказаў: «Ратунак можа даць мне толькі смерць адна».</p>
<p> </p>
<p>Твар крыштальны стаў шафранным, бо абмыты быў слязою,</p>
<p>Дзесяць тысяч вострых коп'яў сэрца мне пратнулі зноў.</p>
<p>Вартавы прыйшоў, паклікаў ён дварэцкага з пакоя;</p>
<p>Я падумаў: «Той ці гэты, хто з іх прыйдзе з навіной?»</p>
<p> </p>
<p>Ад Асмат слуга з'явіўся. Я ў палац яго паклікаў.</p>
<p>Увайшоў і даў мне ў рукі ён любоўнае пісьмо.</p>
<p>Прачытаў яго — здзівіўся, сум на сэрцы быў вялікі:</p>
<p>«Як дзяўчыне гэтай сэрца я спаліць знянацку мог?»</p>
<p> </p>
<p>Дзівам дзіўным мне здалося гэта смелае прызнанне.</p>
<p>Прамаўчаць жа — непачцівым быў бы гэткі ўчынак мой.</p>
<p>Ды ці мог губіць надзею я ў тым сэрцы на каханне?</p>
<p>І ў адказ паслаў адразу я прыязнае пісьмо.</p>
<p> </p>
<p>Дні міналі. Разгараўся пачуцця агонь спякотны,</p>
<p>Не выходзіў я да войска, пазбягаў зусім людзей;</p>
<p>Не з'яўляўся да цара я, скуты хворасцю маркотнай,—</p>
<p>Так, знясілены, даніну я плаціў жыццю штодзень.</p>
<p> </p>
<p>Лекары мне ўсе абрыдлі. І ніхто не мог дазнацца,</p>
<p>Што каханнем — не хваробай я захоплены ў палон.</p>
<p>Кроў пусціць мне цар параіў. З ім не мог я не згаджацца,—</p>
<p>Мне сапраўдную прычыну так хаваць лягчэй было.</p>
<p> </p>
<p>Кроў пусцілі. Ў спачывальні я ляжаў, журбой скаваны.</p>
<p>Раптам зноў ганец з'явіўся. Загадаў яго прыняць.</p>
<p>Ад Асмат ён быў. Здзівіўся я з тае, кім быў пасланы</p>
<p>Той слуга. «Навошта,— думаў,— ёй такая мітусня?»</p>
<p> </p>
<p>Ён аддаў пісьмо мне ў рукі. Прачытаў яго: дзяўчына</p>
<p>Неадкладна запрашала на спатканне ў ім мяне.</p>
<p>Адказаў я: «Да спаткання я гатовы штохвілінна.</p>
<p>Загадай — і я з'яўлюся, толькі змрок гусцець пачне».</p>
<p> </p>
<p>Сэрцу ж я сказаў: «Выходзіць гэта ўсё не вельмі складна.</p>
<p>Мне, цару і амірбару, чэсць за ўсё вышэй мая.</p>
<p>Сто разоў мой грэх правераць і, закону падуладны,</p>
<p>За знявагу царскай чэсці у выгнанні буду я».</p>
<p> </p>
<p>Ад цара слуга з'явіўся пра здароўе запытацца.</p>
<p>Ведаць цар хацеў, парада мне ці памагла яго.</p>
<p>Адказаў я, што здаровы, што лічыць буду за шчасце</p>
<p>Быць заўжды перад вачамі у заступніка свайго.</p>
<p> </p>
<p>Цар сустрэў мяне вясёлы: «Ну,— сказаў,— хварэць даволі!»</p>
<p>На каня дазволіў сесці без даспехаў і без стрэл.</p>
<p>Сакаліным паляваннем загудзела наваколле,</p>
<p>Кожны там сваю удачу з крыкам радасці сустрэў.</p>
<p> </p>
<p>А пасля ўладар паклікаў на застольную бяседу.</p>
<p>Там ліліся гукі струнаў, песні лепшых спевакоў.</p>
<p>Падарункаў гэткіх шчодрых рой прыдворны йшчэ не ведаў,</p>
<p>Што раздаў усім дазвання Парсадан сваёй рукой.</p>
<p> </p>
<p>А туга сціскала сэрца, не давала мне спакою,</p>
<p>Вобраз мілы і каханы бачыў я перад сабой.</p>
<p>Запрасіў сяброў я блізкіх да сябе тады ў пакоі,</p>
<p>Каб за келіхам сяброўскім заглушыць сардэчны боль.</p>
<p> </p>
<p>Раптам мне шапнуў дварэцкі: «Ваша мосць, ля агарожы</p>
<p>Незнаёмая жанчына вельмі хоча бачыць вас,</p>
<p>Хоць пад вэлюмам схаваны, але ж твар такі прыгожы...»</p>
<p>Загадаў я у пакоі незнаёмую пазваць.</p>
<p> </p>
<p>Тут збянтэжаныя госці пачалі дамоў збірацца.</p>
<p>Я сказаў ім: «Вы гуляйце, зараз я вярнуся зноў».</p>
<p>Рушыў сам у спачывальню. Ля дзвярэй рабу застацца</p>
<p>Загадаў. І, баючыся, каб не ўпасці ў грэх, пайшоў;</p>
<p> </p>
<p>У дзвярах спыніўся. Дзева прытуліла рукі к персям.</p>
<p>«Слава той,— сказала, ўстаўшы,— хто паслаў мяне сюды!»</p>
<p>Я здзівіўся, што міджнуру дзева кланяецца першай,</p>
<p>Парашыў: нязграбнасць гэта уласціва маладым.</p>
<p> </p>
<p>На тахту прысеў я, дзева ж адышла убок з пашанай,</p>
<p>Паказаўшы, што нягожа быць нароўні ёй са мной.</p>
<p>Я сказаў: «Чаму ўцякаеш, ты ж хацела быць каханай?</p>
<p>Што ж маўчыш? Скажы мне праўды ты слаўцо хаця адно!»</p>
<p> </p>
<p>Адказала: «Засцілае мне дзявочы сорам вочы:</p>
<p>Ты падумаў, што каханай захацела быць тваёй?</p>
<p>Бог, відаць, мяне бароніць, пакараць дарма не хоча,</p>
<p>Бо трымаешся пачціва ты, як з роўнаю, са мной.</p>
<p> </p>
<p>Я хвалююся ад страху перад веліччу тваёю.</p>
<p>Не сама прыйшла — царэўны да цябе загад прывёў.</p>
<p>Гэта сэрца гаспадыні поўна смеласцю такою.</p>
<p>Вось пісьмо: яно даскажа ўсё, на што не маю слоў».</p>
<p> </p>
<h3><a id="chapter12"></a>ПЕРШАЕ ПІСЬМО НЕСТАН-ДАРАДЖАН ДА СВАЙГО КАХАНАГА</h3>
<p> </p>
<p>«Я ад той пісьмо убачыў, што агнём спаліла сэрца.</p>
<p>Мне пісаў праменьчык: «Леў мой, раны боль схавай глыбей;</p>
<p>Я твая, але ж ты ведай: хто ў вар'яцтве прагне смерці,—</p>
<p>Вораг мне. Асмат раскажа пра астатняе табе.</p>
<p> </p>
<p>Смерць і роспач за каханне — ў гэтым выхад твой адзіны?</p>
<p>Не! Для любай лепш, калі ты — мужны воін і герой!</p>
<p>Падуладны край хатайцаў зрокся нам плаціць даніну,—</p>
<p>Ты свавольства непакорных пакарай сваёй рукой!</p>
<p> </p>
<p>Быць тваёй шчаслівай жонкай — пешчу я даўно жаданне,</p>
<p>Ды не мела я выпадку, каб цябе спаткаць раней.</p>
<p>Я цябе з-пад балдахіна неяк бачыла нядаўна</p>
<p>І адразу зразумела: вар'яцееш ты па мне!</p>
<p> </p>
<p>Вось і праўда і парада — слухай ты маю гаворку:</p>
<p>Руш у бойку на хатайцаў, сілай іх перамажы!</p>
<p>Гэта лепш, чым ружу-кветку паліваць слязою горкай!</p>
<p>Жджэш чаго яшчэ ад сонца, што прагнала змрок імжы?»</p>
<p> </p>
<p>Сарамлівасць адагнаўшы ўсё Асмат мне расказала.</p>
<p>Што сказаць? Душу без меры радасць хваляй заліла!</p>
<p>Сэрца білася, трымцела і ад шчасця замірала;</p>
<p>Твар мой стаў чысцей крышталю, шчокі сталі нібы лалі»</p>
<p> </p>
<h3><a id="chapter13"></a>ПІСЬМО ТАРЫЭЛЯ ДА СВАЁЙ КАХАНАЙ</h3>
<p> </p>
<p>«Тым пісьмом я вочы ўсцешыў, даў адказ усхваляваны:</p>
<p>«О мой месяц, хіба сонца вобраз твой перасягне?</p>
<p>Бог не шле няхай мне тое, што з табой не знітавана.</p>
<p>Я ажыў і сам не веру, што існую не ўва сне».</p>
<p> </p>
<p>Я Асмат сказаў: «Як мог я, так і выказаў пачуцці.</p>
<p>Перадай ёй: «Ты, як сонца, што світаннем гоніць змрок,</p>
<p>Да жыцця мяне вярнула з небыцця падманнай муці;</p>
<p>Аддаю з хвіліны гэтай я табе свой кожны крок!»</p>
<p> </p>
<p>Мне Асмат сказала: «Слухай, вось загад ад Дараджаны:</p>
<p>«Ты на людзях сцеражыся, лішніх слоў не гавары;</p>
<p>Прытварыся, каб лічылі, што ў Асмат ты закаханы.</p>
<p>Тайна сэрцаў нашых зможа прычакаць сваёй пары».</p>
<p> </p>
<p>Быў я рад парадзе мудрай той, адзінай ва ўсім свеце,</p>
<p>З кім спрачацца нават сонца і на момант не магло,</p>
<p>Ад каго пачуў я радасць, паслухмяны яснай мэце,</p>
<p>Перад кім і поўдзень светлы разгубіў сваё святло.</p>
<p> </p>
<p>Даў Асмат я поўны кубак даражэйшага камення.</p>
<p>«Не,— яна мне адказала,— я такога маю шмат».</p>
<p>Узяла пярсцёнак толькі, што вагою драхмы меней,</p>
<p>На ўспамін, каб не забыўся я — сардэчных спраў вар'ят.</p>
<p> </p>
<p>Так, кап'ё з грудзей дастаўшы, залячыла маю рану</p>
<p>Дзева юная, што знікла, асвятліўшы смутку змрок.</p>
<p>Я ж вярнуўся на бяседу да гасцей маіх зазваных,</p>
<p>Раздаваў ім падарункі, частаваў, чым толькі мог».</p>
<p> </p>
<h3><a id="chapter14"></a>ПІСЬМО ТАРЫЭЛЯ ДА ХАТАЙЦАЎ</h3>
<p> </p>
<p>«У Хатай з пісьмом памчаўся мой ганец на ўсходзе сонца.</p>
<p>Я пісаў: «Пасланы богам на зямлю індыйскі цар.</p>
<p>Для галодных — ён карміцель, для адданых — абаронца,</p>
<p>А для здраднікаў падступных — кары грознае цяжар.</p>
<p> </p>
<p>Цар і брат! Каб не з'явіцца паміж нас і ценю звады,</p>
<p>Прыязджайце неадкладна, як загад вяшчае мой.</p>
<p>Калі ж не — прыедзем самі, хоць не будзеце вы рады,—</p>
<p>Лепш згадзіцца, чым заліцца вам уласнае крывёй».</p>
<p> </p>
<p>Адаслаў ганца, і сэрцу весялей адразу стала,</p>
<p>І пагас агонь нясцерпны, і настрой узняўся сам.</p>
<p>Свет жыцця майго мне шчасце зырка ў час той азарала,</p>
<p>А цяпер са мной, вар'ятам, нудна нават і звярам.</p>
<p> </p>
<p>Я імкнуўся ў вандраванні, ды спыняў развагі голас;</p>
<p>Я з сябрамі ў пагулянках неаднойчы бавіў час,</p>
<p>Ды агонь пачуццяў палкіх пазбаўляў уцех вясёлых,</p>
<p>І ў тузе вялікай долю праклінаў каторы раз».</p>
<p> </p>
<h3><a id="chapter15"></a>НЕСТАН-ДАРАДЖАН ЗАПРАШАЕ ДА СЯБЕ ТАРЫЭЛЯ</h3>
<p> </p>
<p>«Неяк я прыйшоў з палаца, увайшоў у спачывальню,</p>
<p>Лёг і, любую згадаўшы, я заснуць ніяк не мог,</p>
<p>Перачытваў з асалодай змест чароўнага паслання.</p>
<p>Раптам следам за дварэцкім хтось ступіў на мой парог.</p>
<p> </p>
<p>Гэта быў слуга з пасланнем ад Асмат. Яна пісала,</p>
<p>Што мяне чакае тая, нож чый сэрца мне працяў.</p>
<p>Радасць цемру з воч сагнала, смутку путы разарвала;</p>
<p>Я ішоў, маўчаў, скаваны паўнатою пачуцця.</p>
<p> </p>
<p>Увайшоў я ў засень саду. Там Асмат мяне чакала;</p>
<p>Усміхнуўшыся, сказала, як насустрач падышла:</p>
<p>«Я адважна з твайго сэрца дзіду вострую дастала,—</p>
<p>Увайдзі, зірні на ружу, што не звяла — расцвіла».</p>
<p> </p>
<p>Адхінуўшы цяжкі полаг, прапусціла мяне ў залу,</p>
<p>Дзе ў рубінах бадахшанскіх узвышаўся балдахін;</p>
<p>Там пад ім сядзела тая, што наўкол праменне слала,—</p>
<p>З воч-азёраў бліснуў позірк, як з агатавых глыбінь.</p>
<p> </p>
<p>Доўга я стаяў маўклівы. Не сказала мне ні слова,</p>
<p>Толькі ветліва глядзела з цёплай ласкай на мяне.</p>
<p>«Ты ідзі,— Асмат шапнула,— не чакай дарма размовы».</p>
<p>І ад слоў тых нечаканых я ізноў запалымнеў.</p>
<p> </p>
<p>Сумны я пакінуў залу, ўслед Асмат пайшла за мною.</p>
<p>Я падумаў: «Свет імклівы, толькі што ты даў бальзам,—</p>
<p>Ты надзеяй сэрца ўсцешыў, дык нашто разбіў журбою?</p>
<p>Дзве душы злучыў — навошта ж зноў рассек іх папалам?»</p>
<p> </p>
<p>Мы ішлі праз сад. Сказала мне Асмат спагады словы:</p>
<p>«Расчыні для шчасця дзверы, гора стогны заглушы;</p>
<p>Ты не муч сябе дакорам, што была яна суровай,—</p>
<p>Сарамлівасць прыкрывае гордасць юнае душы!»</p>
<p> </p>
<p>Я сказаў: «Бальзам для сэрца маеш толькі ты, сястрыца,</p>
<p>Дык не дай з душой расстацца, весткі шлі штодзённа мне;</p>
<p>Боль душы яны суцішаць, як гаючая крыніца.</p>
<p>Што пачуеш — вестка тая хай мяне не абміне».</p>
<p> </p>
<p>Ехаў верхам я дадому, слёзы беглі, як расінкі.</p>
<p>Увайшоў у спачывальню ды не мог заплюшчыць воч.</p>
<p>Спахмурнеў крышталь аблічча — стаў сіней, чым колер сінькі;</p>
<p>Стаў нямілы мне заранак, стала мне ратункам — ноч».</p>
<p> </p>
<h3><a id="chapter16"></a>ПІСЬМО, НАПІСАНАЕ ЦАРОМ ХАТАЙЦАЎ У АДКАЗ ТАРЫЭЛЮ</h3>
<p> </p>
<p>«Пасланец вярнуўся ў тэрмін, ён прывёз адказ хатайцаў.</p>
<p>З ганарыстаю пагардай перадаў хатайскі цар:</p>
<p>«Мы зусім не баязліўцы, крэпасць наша вам не здасца,</p>
<p>Мы не хочам нават ведаць, хто такі ваш гаспадар».</p>
<p> </p>
<p>Ён пісаў: «Шле Тарыэлю свой адказ Рамаз Вялікі:</p>
<p>Я чытаў пісьмо, здзіўляўся з непачцівасці тваёй,—</p>
<p>Як пасмеў ты слаць загады мне, цару дзяржаў шматлікіх?</p>
<p>Не жадаю болей бачыць пісьмаў, пісаных табой!»</p>
<p> </p>
<p>Я намеснікаў адданых разаслаў сабраць дружыны.</p>
<p>Раць індыйская сышлася — неба мае меней зор! —</p>
<p>З месцаў блізкіх і далёкіх войскі йшлі ды йшлі няспынна:</p>
<p>Занялі палі, даліны і цясніны дзікіх гор.</p>
<p> </p>
<p>Без затрымкі, без дакору пакідалі сем'і, хаты;</p>
<p>Я агледзеў на парадзе строй атрадаў баявых,</p>
<p>Пахваліў байцоў бадзёрых, выгляд смелы, зухаваты,</p>
<p>Зброю сталі харазмійскай, шпарканогіх коней іх.</p>
<p> </p>
<p>Я высока ўзняў над плошчай царскі сцяг чырвона-чорны,</p>
<p>Загадаўшы войску рушыць, як пачне займацца ўсход.</p>
<p>Сам жа месца не знаходзіў — так было на сэрцы горна:</p>
<p>«Калі сонца не пабачу, як змагу ісці ў паход?»</p>
<p> </p>
<p>А прыйшоў дамоў — заныла сэрца, сціснутае скрухай,</p>
<p>Пацяклі струменнем слёзы, быццам хваля змыла гаць.</p>
<p>«Што ты робіш, доля злая? — паўтараў я, паўшы духам.-</p>
<p>Што ўздыхаць таму па ружы, хто не змог яе сарваць?»</p>
<p> </p>
<h3><a id="chapter17"></a>СУСТРЭЧА ТАРЫЭЛЯ З НЕСТАН-ДАРАДЖАН</h3>
<p> </p>
<p>«У пакой слуга з пасланнем увайшоў неспадзявана,</p>
<p>Мне, ахопленаму смуткам, ад Асмат пісьмо ўручыў.</p>
<p>«Ты прыходзь,— яна пісала,— кліча месяц твой жаданы,—</p>
<p>Гэта лепш, чым горка плакаць, лёс няўдалы кленучы».</p>
<p> </p>
<p>Быў я рады так, як можа гэта толькі закаханы,</p>
<p>Зноў пайшоў у сад знаёмы, хваляванне ледзь трываў;</p>
<p>І Асмат на тое ж месца падышла у час чаканы</p>
<p>І з усмешкаю сказала: «Месяц там чакае льва!»</p>
<p> </p>
<p>Павяла мяне па ўсходах, дзе ўзвышаліся тэрасы;</p>
<p>Глянуў: выйшаў месяц ясны, ўсё наўкол заліў святлом;</p>
<p>Шоўк зялёны ўбораў пышных ахінаў дзівос акрасай</p>
<p>Стан дзявочы непаўторны. Быў узрушан я суздром.</p>
<p> </p>
<p>На дыван ступіў нясмела. Пачала згасаць трывога,</p>
<p>Знік сумнення морак; радасць узышла, як слуп святла:</p>
<p>Там сядзела дзіва-дзева, сонца хто ярчэй намнога,</p>
<p>Твар схавала, толькі ў бок мой мелькам вокам павяла.</p>
<p> </p>
<p>І прыслужніцы сказала: «Дай прысесці амірбару».</p>
<p>Мне Асмат дала падушку, сеў я побач каля той,</p>
<p>Хто магла быць сонцу парай, перад кім знікалі хмары.</p>
<p>Я дзіўлюся, як дагэтуль не расстаўся я з душой.</p>
<p> </p>
<p>«Ты даруй,— яна сказала,— мне за гонар мой дзявочы,</p>
<p>Што прымусіла маўчаннем стрэчы шчасны міг забыць,</p>
<p>Што лілі ад крыўды гэтай слёз паток нарцысы-вочы,—</p>
<p>Але ж дзеве з амірбарам вельмі сціплай трэба быць.</p>
<p> </p>
<p>І хоць стрыманай жанчына быць павінна пры мужчыне,</p>
<p>Але горш хаваць пачуцці, калі гора ў сэрцы шмат.</p>
<p>Так і я прыкрыла ўсмешкай гора тайнага прычыну;</p>
<p>Вось таму я і паслала да цябе сваю Асмат.</p>
<p> </p>
<p>З тых часін, як пакахалі мы з табой адзін другога,</p>
<p>Аднаму табе належу — клятвы слоў не забывай!</p>
<p>І на тым стаяць нязменна буду я па волі бога;</p>
<p>Калі ж здраджу — хай мне пекла дасць прытулак, а не рай!</p>
<p> </p>
<p>Дык ідзі, мой віцязь мілы, ў бой рашучы на хатайцаў;</p>
<p>Дай жа бог, каб з перамогай ты вярнуўся, як герой.</p>
<p>Як мне выцерпець разлуку, як цябе мне дачакацца?</p>
<p>Сэрца мне сваё пакінь ты, а маё вазьмі з сабой!»</p>
<p> </p>
<p>Адказаў: «Дзеля цябе я галаву гатовы скласці;</p>
<p>Ты жыццё мне захавала, каб з нуды не спапялеў;</p>
<p>Ты вачэй маіх свяцільня, ты нязгасны промень шчасця!</p>
<p>Дык пайду я на хатайцаў, як адважны грозны леў!</p>
<p> </p>
<p>Так, як я табой адоран, не пасмеў ніхто б і марыць,</p>
<p>Бог цябе паслаў, каб вечна быў пазбаўлен я трывог,</p>
<p>Ты вачэй агністым бляскам разагнала ў сэрцы хмары,</p>
<p>Твой я — покуль не разверзне ў гневе нетраў бездань бог!»</p>
<p> </p>
<p>Мы над кнігай вечнай клятвы пакляліся з ёю разам,</p>
<p>А яна ў сваім каханні прысягнула двойчы мне:</p>
<p>«Калі я парушу вернасць, хай абрушыцца адразу</p>
<p>Кары грозная дзясніца гневам божым на мяне!»</p>
<p> </p>
<p>Хутка час прабег кароткі у гаворцы задушэўнай,</p>
<p>Паміж слоў салодкіх елі мы салодкія плады.</p>
<p>У хвіліну развітання грудзі боль сціскаў страшэнны,</p>
<p>Ліўся ў сэрца бляск праменны з воч каханай маладых.</p>
<p> </p>
<p>Цяжка мне было не бачыць твар з крышталю і рубінаў.</p>
<p>У шточасным аднаўленні лашчыў вока свет дзівос,</p>
<p>Мне эфір струменіў сонца праз блакітныя глыбіні.</p>
<p>Сам дзіўлюся, што разлуку перанёс, як буру ўцёс».</p>
<p> </p>
<h3><a id="chapter18"></a>ПАХОД ТАРЫЭЛЯ Ў ХАТАЙ І ВЯЛІКАЯ БОЙКА</h3>
<p> </p>
<p>«На каня я сеў уранку, загадаў: «Трубіце ў трубы!»</p>
<p>Апісаць табе не ў сілах, як ішлі мы ў той паход.</p>
<p>Нібы леў, я з войскам рушыў,— не мінуць хатайцам згубы! —</p>
<p>Мы ішлі па бездарожжы, не збаяўшыся нягод.</p>
<p> </p>
<p>За індыйскія ўладанні перайшлі мы неўзабаве.</p>
<p>Хан Рамаз паслаў насустрач нам ліслівага пасла;</p>
<p>Ён сказаў, каб гнеў наш зменшыць, той штукар у хітрай справе:</p>
<p>«Можа пасці воўк хатайскі ад індыйскага казла!»</p>
<p> </p>
<p>Ад Рамаза перадаў ён падарункі дарагія</p>
<p>І сказаў: «Хан слёзна просіць: не знішчай ты нас усіх!</p>
<p>Мы ж і так сваёй пакорай моцна скручаны за шыі,—</p>
<p>Згодны мы аддаць без бою скарб увесь, дзяцей сваіх.</p>
<p> </p>
<p>Ты даруй за грэх. Схіляем мы павінныя галовы:</p>
<p>Не вядзі, пабойся бога, войскі ўсе свае сюды!</p>
<p>Каб унікнуць руйнавання, мірным шляхам здаць гатовы</p>
<p>І малому твайму войску нашы замкі, гарады».</p>
<p> </p>
<p>Склікаў я сваіх візіраў, пасадзіў усіх з сабою.</p>
<p>Мне сказалі: «Віцязь юны, ты старых паслухай нас:</p>
<p>Вораг хітры — смерць-расправу ён рыхтуе над табою,—</p>
<p>Сцеражыся, каб наўперад папярэдзіць здрады час.</p>
<p> </p>
<p>Ты збяры найбольш адважных, з імі руш у край варожы,</p>
<p>Войска пойдзе следам. Весткі хай ганцы шточасна шлюць.</p>
<p>Будуць шчырымі хатайцы — хай клянуцца імем божым,</p>
<p>Калі ж не — хай помста спаліць непакорную зямлю!»</p>
<p> </p>
<p>Спадабаліся парады, што далі мае візіры.</p>
<p>Адказаў: «Рамаз, я згодзен з прапановаю тваёй:</p>
<p>Лепш, чым ад мяча загінуць, жыць у злагадзе і міры;</p>
<p>Да цябе іду без войска, я з аховаю адной».</p>
<p> </p>
<p>Трыста воінаў надзейных у паход я ўзяў з сабою,</p>
<p>Войска ззаду прыпыніўшы, сам падаўся ў добры час.</p>
<p>Загадаў: «Куды б ні йшоў я, вы ідзіце ўслед за мною,</p>
<p>А падыдзе небяспека, я адразу клікну вас».</p>
<p> </p>
<p>Мы тры дні ішлі. Сустрэўся нам другі пасол ад хана;</p>
<p>Ён прыслаў шаўкоў нямала і пярсцёнкаў залатых.</p>
<p>Перадаў Рамаз: «Сустрэцца вельмі з вамі пажадана,</p>
<p>Вас чакае тут багата падарункаў дарагіх».</p>
<p> </p>
<p>І дадаў: «Пасол гаворыць ад майго імя ўсю праўду.</p>
<p>Сам табе насустрач еду я без воінаў адзін».</p>
<p>Адказаў я: «Бог мне сведка, прапанове гэтай рады,—</p>
<p>Мы сустрэнемся з табою так, як з бацькам родны сын».</p>
<p> </p>
<p>Спачывалі мы аднойчы на густым лясным улонні;</p>
<p>Зноў паслы прыйшлі з пашанай нізка-ўгодлівай сваёй,</p>
<p>Мне прыгналі ў падарунак маладых стаенных коней.</p>
<p>«Сапраўды,— сказалі,— прагне цар пабачыцца з табой!»</p>
<p> </p>
<p>І дадалі: «Дакладае цар табе: «Я дом пакінуў</p>
<p>І насустрач еду, шчасны заўтра ўбачыцца з табой».</p>
<p>Я паслоў прыняў гасцінна, даў шатры ім для спачыну,</p>
<p>Дываны паслаў, увагай ашчаслівіўшы сваёй.</p>
<p> </p>
<p>Справа добрая падзякі заслугоўвае звычайна,—</p>
<p>З тых паслоў адзін употай у шацёр пракраўся мой:</p>
<p>«За дабро,— сказаў, і ласку я табе адкрыю тайну,—</p>
<p>Хай яна цябе ўратуе ад пагібелі ліхой.</p>
<p> </p>
<p>Выхаванцам твайго бацькі быў калісь я паслухмяным.</p>
<p>Зараз я пачуў пра змову і сказаць табе прыбег.</p>
<p>Ці ж магу цябе, як ружу, бачыць мёртвым, растаптаным?</p>
<p>Ты паслухай — падрабязна раскажу я ўсё табе:</p>
<p> </p>
<p>Ведай, віцязь, хан хатайскі для цябе рыхтуе здраду,—</p>
<p>Ён схаваў у лесе дзесьці свой стотысячны атрад,</p>
<p>Трыццаць тысяч жа схавана ў іншым месцы у засаду,—</p>
<p>Калі ты не будзеш пільным, дык не вернешся назад.</p>
<p> </p>
<p>Цар цябе сустрэне з ласкай — ты прыемны для пагляду,—</p>
<p>Будзе сыпаць лёсткі; сам жа з войска вылучыць свайго</p>
<p>Лепшых воінаў. Па знаку тыя рынуць для нападу,—</p>
<p>Калі тысяча насядзе — перамогуць аднаго!»</p>
<p> </p>
<p>Я сказаў, удзячны вельмі за такую засцярогу:</p>
<p>«Азалочаны ты будзеш, калі смерць мяне міне.</p>
<p>Каб не выклікаць здагадак, ты сваіх трымайся строга.</p>
<p>Калі ж я цябе забуду — пракляні тады мяне!»</p>
<p> </p>
<p>Не даверыў я нікому той сакрэтнае размовы:</p>
<p>Што павінна быць, дык будзе, ўсе парады тут дарма!</p>
<p>Толькі ўсё ж ганца паслаў я: войску быць напагатове</p>
<p>І кірунак свой адразу мне на выручку трымаць.</p>
<p> </p>
<p>Склікаў я ганцоў хатайскіх і паслаў адказ Рамазу:</p>
<p>«Выязджай насустрач госцю — да цябе, як брат, іду!»</p>
<p>Зноў паўдня ішоў паходам, страху не адчуў ні разу:</p>
<p>Дзе падзецца, калі доля на цябе нашле бяду?</p>
<p> </p>
<p>На пагорак стаў: за пылам войска ўбачыў я адразу</p>
<p>І падумаў: «Хан падступны расстаўляе мне сіло;</p>
<p>Дык няхай кап'ё і меч мой знішчаць здрадніка Рамаза!»</p>
<p>І пра ўсё сказаў я войску, што вядома мне было.</p>
<p> </p>
<p>Я сказаў: «Браты, адолець хоча вораг нас падманам!</p>
<p>Хай не слабнуць вашы рукі лютых здраднікаў сячы!</p>
<p>За цара хто смерць сустрэне, той святым на небе стане!</p>
<p>Дык у бой! Хіба дарэмна носім мы з сабой мячы?!</p>
<p> </p>
<p>Гучна даў загад я строгі: ўсім надзець кальчугі, латы;</p>
<p>Хутка ўзброенай стаяла ўся шматтысячная раць.</p>
<p>Шчыльным строем я павёў іх на пачвару-супастата,—</p>
<p>Давялося яму ў дзень той сілы нашай паспытаць.</p>
<p> </p>
<p>Як заўважылі хатайцы, што да бою мы гатовы,</p>
<p>Дык ганца прыслалі ў момант. Перадаў з ім хан Рамаз:</p>
<p>«Мы да вас з адкрытым сэрцам, вы ж на нас пайшлі вайною,—</p>
<p>Вельмі прыкра і балюча, што маной сустрэлі нас!»</p>
<p> </p>
<p>Я паслаў адказ: «Вядомы мне намер твой таямнічы;</p>
<p>Толькі збыцца змове чорнай не дазволю аніяк.</p>
<p>Лепш ідзі ў бой адкрыта, як гаворыць даўні звычай,</p>
<p>Я ж падняў свой меч, каб знішчыць вас, раз'ятраных ваяк!»</p>
<p> </p>
<p>Пасланец да іх вярнуўся, а другіх не слалі болей.</p>
<p>Дым падняўся ў іхнім стане, як сігнал ісці на бой.</p>
<p>Тут з засады выйшла войска, хваляй хлынула на поле,</p>
<p>З двух бакоў на нас населі, ды ўстаў наш мужны строй.</p>
<p> </p>
<p>Я кап'ё узняў высока і надзеў шалом ваяцкі;</p>
<p>Як зацяты, я заўзята распачаць імкнуўся бой,</p>
<p>Каб шалёна ў іх калоны лавай ўрэзацца знянацку,—</p>
<p>Ды стаяла іх навала непарушнаю сцяной.</p>
<p> </p>
<p>Уварваўся я ў шарэнгі іх атрада галаўнога.</p>
<p>«Ён вар'ят!» — крычалі людзі, і ў вачах іх жах застыў.</p>
<p>Я кап'ё зламаў, пратнуўшы і каня і верхавога,</p>
<p>Меч схапіў. Я слаўлю майстра, што цябе, мой меч, вастрыў!</p>
<p> </p>
<p>Я зваліўся на хатайцаў, як каршун на курапатак,</p>
<p>Клаў людзей і коней горы, на адных кідаў другіх;</p>
<p>Той круцёлкаю круціўся, калаціўся той да пятак,—</p>
<p>Знішчыў цалкам два атрады войскаў іх перадавых.</p>
<p> </p>
<p>Толькі вораг не здаваўся, зноў трапляў я ў гушчу кодла,</p>
<p>Хоць і сек няшчадна злыдняў, аж плыла крыві рака;</p>
<p>Недабітыя хатайцы, як мяхі, звісалі з сёдлаў;</p>
<p>Дзе я толькі не з'яўляўся — ўсюды вораг уцякаў.</p>
<p> </p>
<p>Надвячоркам дзесь з узвышша закрычаў дазор варожы:</p>
<p>«Уцякайце, не марудзьце,— бог, відаць, нас пакараў;</p>
<p>Пыл курыцца скрозь — пагібель ён напэўна наварожыць;</p>
<p>Безліч войска падыходзіць — ратавацца нам пара!»</p>
<p> </p>
<p>Гэта йшлі мае атрады, што надоечы пакінуў,</p>
<p>Што, загад мой атрымаўшы, спехам рушылі ўначы.</p>
<p>Не ўмяшчала іх даліна, занялі між гор цясніну;</p>
<p>Пераможна трубы йгралі, грозна бразгалі мячы.</p>
<p> </p>
<p>Іх пабачыўшы, ад страху вораг кінуўся наўцёкі,</p>
<p>Па скрываўленым абшары мы ляцелі наўздагон.</p>
<p>Скінуў я з каня Рамаза, апусціўшы меч звысоку.</p>
<p>Хто не знішчан быў, той трапіў войску нашаму ў палон.</p>
<p> </p>
<p>Даганялі верхавыя тых, што беглі, нібы зайцы,</p>
<p>На хаду скідалі з коней, каб ніхто ад нас не ўцёк.</p>
<p>За бяссонне ночы цалкам атрымалі доўг хатайцы,—</p>
<p>Далятаў шалёны лямант ад пабоішча здалёк.</p>
<p> </p>
<p>Злезлі з коней мы нарэшце адпачыць на полі бою;</p>
<p>У руку я быў паранен, выступала з раны кроў.</p>
<p>Абступілі мяне людзі, услаўлялі, як героя,</p>
<p>Не маглі ад захаплення падшукаць хвалебных слоў.</p>
<p> </p>
<p>Каб засведчыць мне пашану, падыходзіў ледзь не кожны:</p>
<p>Хто здалёку слаў вітанні, хто абняць жадаў мяне;</p>
<p>А настаўнікаў калішніх знакаміты рой вяльможны</p>
<p>Ўсё здзіўляўся, колькі меч мой ссек галоў у той вайне.</p>
<p> </p>
<p>Войска шмат па ўсёй краіне разаслаў сабраць даніну;</p>
<p>А вярнуліся з багаццем — даў ім волю для забаў,</p>
<p>Кроў праліць я ім дазволіў тых, хто ў здрадзе быў павінны.</p>
<p>Браў я крэпасці без бою, гарады без бою браў.</p>
<p> </p>
<p>Я сказаў Рамазу: «Ведаў, што рыхтуеш ты мне здраду;</p>
<p>Зараз ты ў мяне ў палоне, дык загладзь свой грэх цяжкі:</p>
<p>Без змагання ўмацаванні здай усе пад нашу ўладу,—</p>
<p>А іначай — сам наклічаш гнеў караючай рукі!»</p>
<p> </p>
<p>Адказаў Рамаз панура: «Пакарыцца мушу сіле.</p>
<p>Мне з былых маіх прыдворных аднаго вяльможу дай,—</p>
<p>Я пашлю яго з загадам, каб змаганне ўсе спынілі.</p>
<p>Аддаю табе ўсё ханства, ты — герой, ты і ўладай!»</p>
<p> </p>
<p>Даў Рамазу я вяльможу. З ім байцоў паслаў адборных.</p>
<p>Хутка з крэпасцяў хатайскіх знаць сабралі да мяне.</p>
<p>Гарады і ўмацаванні — ўсё здалі яны пакорна,—</p>
<p>Тых здабыткаў не падлічыш, што здабыў я на вайне.</p>
<p> </p>
<p>Па зямлі заваяванай я праехаў пераможна,</p>
<p>Скарбы скрозь бясконца неслі, аж мігцела уваччу.</p>
<p>Абвясціў я ўсім хатайцам: «Хай жыве без страху кожны!»</p>
<p>І дадаў: «Я — ваша сонца і спаліць вас не хачу!»</p>
<p> </p>
<p>Я агледзеў падрабязна ўсю казну, ўсе склепы-сховы,—</p>
<p>Падлічыць усе багацці не хапіла б сіл маіх:</p>
<p>Бачыў там я шаль дзівосны, горы ўбораў пурпуровых,—</p>
<p>Ты б вачам сваім не верыў, калі б сам пабачыў іх!</p>
<p> </p>
<p>Зразумець я быў няздольны, дзе і кім яны сатканы,</p>
<p>Кожны, ўбачыўшы, здзіўляўся, божым цудам называў.</p>
<p>Не відаць было ні нітак, ні парчы залататканай,</p>
<p>Нібы хто тканіны тыя у агні загартаваў.</p>
<p> </p>
<p>Іх я ўзяў у падарунак для сваёй непараўнанай.</p>
<p>З лепшых лепшыя здабыткі ўласнаручна адабраў</p>
<p>І на тысячу вярблюдаў пагрузіў для Парсадана</p>
<p>І з прыемнай весткай тут жа ў знак пашаны адаслаў».</p>
<p> </p>
<h3><a id="chapter19"></a>ПІСЬМО ТАРЫЭЛЯ ДА ІНДЫЙСКАГА ЦАРА І ВЯРТАННЕ З ПЕРАМОГАЙ</h3>
<p> </p>
<p>«Напісаў цару: «Ўладар мой, лёс цябе спаткаў шчаслівы!</p>
<p>Рыхтаваў мне вораг здраду — заплаціў сваёй крывёй.</p>
<p>Ты даруй, што я спазніўся з весткай гэтаю праўдзівай,—</p>
<p>Хан хатайскі, скарбаў безліч ляжа ніц перад табой».</p>
<p> </p>
<p>Пакарыўшы край хатайскі, я бязладдзе хутка знішчыў,</p>
<p>Іх зямлёй і ўсім багаццем назаўсёды заўладаў.</p>
<p>Не хапіла мне вярблюдаў, на валах я вёз здабычу.</p>
<p>Славу, гонар, перамогу — ўсё здабыў, чаго жадаў.</p>
<p> </p>
<p>Хан палонны ехаў следам, апусціўшы вочы долу.</p>
<p>Поўны радасці вялікай, нас індыйскі цар страчаў.</p>
<p>Колькі славы і пашаны на маю прыпала долю!</p>
<p>Парсадан рукою ўласнай рану мне перавязаў.</p>
<p> </p>
<p>Стракацела плошча людам, каляровымі шатрамі.</p>
<p>Каб убачыць пераможцу, шмат прыйшло туды людзей.</p>
<p>Баль вялікі цар наладзіў, весяліўся разам з намі,</p>
<p>Пасадзіў мяне з сабою, з ласкай цёплаю глядзеў.</p>
<p> </p>
<p>Балявалі да світання, разлягаўся гоман гучны,</p>
<p>Ранкам рушылі у горад. Слугам цар сказаў сваім:</p>
<p>«Войска ўсё сюды паклічце, каб з'явіўся кожны лучнік,—</p>
<p>Пакажыце ўсім Рамаза і палонных разам з ім!»</p>
<p> </p>
<p>Зганьбаванага палонам да цара прывёў я хана;</p>
<p>Цар сустрэў яго ласкава, быццам хлус той быў дзіцём,</p>
<p>З крывадушным ліхадзеем абышоўся ён з пашанай:</p>
<p>Пераможца не пакрыўдзіць тых, хто скрыўджаны жыццём.</p>
<p> </p>
<p>У размове далікатнай спраў не кратаў недарэчных,</p>
<p>Частаваў цара хатайцаў, быў гасцінным перад ім.</p>
<p>А на золаку паклікаў і спытаў мяне сардэчна:</p>
<p>«Ці даруеш ты хатайцу, што быў ворагам тваім?»</p>
<p> </p>
<p>Адказаў яму з павагай: «Бог даруе грэх любому,—</p>
<p>Будзь таксама міласэрны да знясіленых душой!»</p>
<p>Цар сказаў Рамазу: «Ведай, адпушчу цябе дадому,</p>
<p>Толькі больш сябе не ганьбі крывадушнаю маной!»</p>
<p> </p>
<p>Дзесяць тысяч драхмаў мусіў хан плаціць цару ў даніну,</p>
<p>Звыш таго — тканін багата, і атласу і парчы;</p>
<p>Цар адзенне даў Рамазу, загадаў адзець дружыну</p>
<p>І пусціў усіх на волю, не зрабіўшы зла ні ў чым.</p>
<p> </p>
<p>Галаву схіліўшы ўдзячна, адказаў Рамаз пакорны:</p>
<p>«Уладар, мяне за здраду бог сурова пакараў.</p>
<p>Калі зноў табе я здраджу, адплаці мне смерцю чорнай!»</p>
<p>І, сабраўшы сваю світу, рушыў ён у родны край.</p>
<p> </p>
<p>Ледзь развіднела, з'явіўся чалавек, царом пасланы:</p>
<p>«Ўжо тры месяцы мінула, як ты знік з маіх вачэй,</p>
<p>Я не еў даўно дзічыны, я не быў на паляванні,—</p>
<p>Хоць і стомлены ты, пэўна, аль ўсё ж прыходзь хутчэй!»</p>
<p> </p>
<p>Я ў палац з'явіўся хутка. Бачыў там гепардаў зграю,</p>
<p>Хоць і стомлены ты, пэўна, але ўсё ж прыходзь хутчэй!»</p>
<p>Цар чакаў, калі на выйсце ў трубы лоўчыя зайграюць,</p>
<p>Рады быў майму з'яўленню, пахваліў мой сціплы ўбор.</p>
<p> </p>
<p>Ціха, так, каб не пачуў я, ён шапнуў на вуха жонцы:</p>
<p>«Бачыць люба Тарыэля, цешыць вока ён сабой,</p>
<p>Цемру скрухі і журботы разганяе, нібы сонца,</p>
<p>Дык, прабач, дакучу просьбай неадкладнаю сваёй.</p>
<p> </p>
<p>Расказаць хачу: задумаў без цябе адну я справу.</p>
<p>Як вядома ўсім, царыцай быць прызначана дачка;</p>
<p>Хай жа ўбачаць дрэва раю і красу ўсяе дзяржавы,—</p>
<p>Палявалі мы з ахвотай у даліне і міжгор'і,—</p>
<p>Ды нядоўга йшлі забавы, пачалі трубіць да збору,—</p>
<p>Гульні ўсе спыніць, вяртацца — быў загад цара такі.</p>
<p> </p>
<p>Каб мяне пабачыць, людзі ўсё запоўнілі сабою,</p>
<p>Быў на мне, як пераможцу, шыты золатам каптан;</p>
<p>Тварам бледны быў, як ружа, што абмыты рос слязою;</p>
<p>Захапляў сабою ўсіх я — гэта праўда, а не зман.</p>
<p> </p>
<p>З дарагой тканіны ўборам, што здабыў я у хатайцаў,</p>
<p>Я чало сваё ўпрыгожыў. Скрозь грымела мне хвала.</p>
<p>Цар з каня сышоў, і разам мы пайшлі ў яго палацы;</p>
<p>Раптам я абмёр: на троне ясназорая была!</p>
<p> </p>
<p>Зіхацела, быццам сонца, у аранжавым адзенні,</p>
<p>Цэлы рой прыслужніц юных дагаджаць быў дзеве рад;</p>
<p>Ад яе святло лілося, прэч збягалі з вуліц цені;</p>
<p>Між каралаў губ свяціўся белых перлаў роўны рад.</p>
<p> </p>
<p>Быў паранены ў руку я і прыйшоў на баль з павязкай;</p>
<p>Гэта ўбачыўшы, царыца ўстала з трона, падышла,</p>
<p>Абняла, пацалавала і сказала з цёплай ласкай:</p>
<p>«Не пасмее болей вораг ні вайны ўчыніць, ні зла!»</p>
<p> </p>
<p>Пасадзілі мяне побач цар з царыцаю прыветна,</p>
<p>А насупраць ззяла сонца, апаляла пачуццё.</p>
<p>Пераглядваліся з ёю мы ўзаемна непрыкметна;</p>
<p>Ад яе адводзіў позірк — меркла ўраз маё жыццё.</p>
<p> </p>
<p>Быў багаты пачастунак, як вялося ў той краіне;</p>
<p>Балю гэткага раскошу дзе і хто пабачыць мог?</p>
<p>Кожны келіх быў аздоблен бірузою ці рубінам.</p>
<p>Баль ніхто не мог пакінуць, хоць бы п'яны падаў з ног.</p>
<p> </p>
<p>Быў вясёлы і шчаслівы між гасцей тых гаманлівых,</p>
<p>Паглядаў я на красуню і згасаў сардэчны жар.</p>
<p>Пачуццё сваё хаваў я ад старонніх палахліва.</p>
<p>Даражэй за ўсё на свеце — сузіраць каханай твар!</p>
<p> </p>
<p>«Ціха!» — цар сказаў, і змоўклі гукі музыкі і спеваў.</p>
<p>«Тарыэль,— працягваў,— сын мой, ты усцешыў вельмі нас:</p>
<p>Мы спраўляем урачыстасць — вораг чэзне ў ганьбе й гневе.</p>
<p>Ганарыцца слушна кожны, хто цябе убачыў раз.</p>
<p>Як вяртацца будзем, выйдзі разам з ёю сустракаць!»</p>
<p> </p>
<p>Мы цябе адзець павінны у адзенне дарагое,</p>
<p>Толькі больш да твару тое, што авеяна ў баях;</p>
<p>Дык прымі сто поўных скарбніц, што заслужаны табою,—</p>
<p>Сам пашый, чаго захоча пажадаць душа твая!»</p>
<p> </p>
<p>Сто ключоў ад сотні скарбніц мне паднеслі урачыста;</p>
<p>Я з пашанаю уславіў і царыцу і цара.</p>
<p>Абнялі мяне абое — сонцы сонцаў прамяністых,</p>
<p>Раздарылі шчодра войску безліч рознага дабра.</p>
<p> </p>
<p>Цар, ізноў за стол засеўшы, стаў смяяцца, весяліцца,</p>
<p>Загучалі лютні, ліры, песень гукі паплылі;</p>
<p>А як дзень сустрэўся з цемрай, нас пакінула царыца.</p>
<p>Да паўночы мы ў бяседзе заліхвацкі рэй вялі.</p>
<p> </p>
<p>Разышліся, калі рукі не маглі ўтрымаць бакалы.</p>
<p>Я ўвайшоў у спачывальню, зноў мой розум памутнеў.</p>
<p>Пачуцця свайго нявольнік, я не мог стрымаць запалу</p>
<p>Да тае, чый позірк ясны успамінам пёк мяне».</p>
<p> </p>
<h3><a id="chapter20"></a>ПІСЬМО НЕСТАН-ДАРАДЖАН ДА СВАЙГО КАХАНАГА</h3>
<p> </p>
<p>«Да мяне слуга з'явіўся і сказаў неспадзявана:</p>
<p>«Вас пытаецца жанчына, шалем твар прыкрыўшы свой».</p>
<p>Здагадаўся я адразу, хто прыйшоў і кім пасланы,—</p>
<p>Усхапіўся і убачыў, як Асмат ішла ў пакой.</p>
<p> </p>
<p>Рад я быў сустрэць вястунку ад тае, па кім згараю,</p>
<p>Пацалункамі прывеціў твару мілага абрыс,</p>
<p>Пасадзіў з сабою поплеч, запытаў: «Ці дома тая,</p>
<p>З кім раўняцца не пасмее самы стройны кіпарыс?</p>
<p> </p>
<p>Пра яе мне ўсё расказвай, а пра іншае не трэба».</p>
<p>Адказала: «Толькі праўдзе я заўжды служу адной:</p>
<p>Так запаў ты дзеве ў сэрца, што была на сёмым небе;</p>
<p>Загадала зараз вестку аб табе прынесці зноў».</p>
<p> </p>
<p>І пісьмо дала; зірнуў я, і заззяла ўсё навокал,—</p>
<p>Мне пісала дзева: «У сэрцы я схавала вобраз твой,</p>
<p>Калі ехаў ты з паходу, ратаборац яснавокі,—</p>
<p>Не шкада мне слёз прычыны, што наклікана табой.</p>
<p> </p>
<p>Бог мне ўклаў у вусны мову, каб цябе я услаўляла;</p>
<p>Толькі глухне ў час разлукі анямелы голас мой.</p>
<p>Для цябе, мой леў жаданы, кветнік руж узгадавала,—</p>
<p>Я клянуся вечным сонцам назаўсёды быць тваёй!</p>
<p> </p>
<p>Недарэмна ліў ты слёзы, бо дамогся спачування;</p>
<p>Дык не плач і не журыся, прэч гані ты чорны жаль!</p>
<p>Спрэчка — хто красой з нас першы — толькі часу марнаванне.</p>
<p>Той убор, з якім прыехаў, падары ты мне на шаль.</p>
<p> </p>
<p>Ён чало тваё ўпрыгожваў, той убор на дзіва рэдкі;</p>
<p>Як на мне яго пабачыш, будзеш радасцю цвісці.</p>
<p>Ад мяне ж вазьмі на памяць дар мой сціплы — бранзалетку.</p>
<p>Хай такой, як гэта, ночы не спаткаць табе ў жыцці!»</p>
<p> </p>
<h3><a id="chapter21"></a>ПЛАЧ ТАРЫЭЛЯ І ЯГО НЕПРЫТОМНАСЦЬ</h3>
<p> </p>
<p>Тут, як рык звярыны, ўзнікла Тарыэлева рыданне.</p>
<p>Гаварыў: «Вось дар каханай — ён і радасць, ён і боль!»</p>
<p>Зняў з рукі ён бранзалетку — неацэнны знак кахання —</p>
<p>І прыклаў яе да вуснаў, і, самлеўшы, ўпаў на дол.</p>
<p> </p>
<p>Так ляжаў ён нерухомы, як мярцвяк у дамавіне,</p>
<p>На грудзях яго цямнелі два вялікіх сінякі,</p>
<p>І ад гора быў скрываўлен кіпцюрамі твар дзяўчыны,</p>
<p>І на твар яго сцякалі з рук Асмат вады цуркі.</p>
<p> </p>
<p>Непрытомнасць друга, брата засмуціла Аўтандзіла;</p>
<p>Град агнёвых слёз дзяўчыны прапякаў граніт наскрозь.</p>
<p>Ачуняў ён, бо вадою той агонь яна згасіла.</p>
<p>«Я ажыў,— сказаў,— каб нанаў кроў смактаў абрыдлы лёс!»</p>
<p> </p>
<p>Ён устаў, прысеў на ложак, паглядзеў навокал дзіка;</p>
<p>Быў, як ружа, твар юначы, стаў жаўцейшы, чым шафран.</p>
<p>Не прамовіў ён ні слова, скуты ўвесь тугой вялікай,</p>
<p>Бо шукаў збавення ў смерці, не прайшоўшы лёсу грань.</p>
<p> </p>
<p>Ён сказаў: «Даслухай, дружа, гэту сумную аповесць</p>
<p>Пра мяне, пра дзеву тую, што ў труну мяне звядзе;</p>
<p>Хоць не бачыўся ты з ёю, сэрца друга ўчуе споведзь.</p>
<p>Я дзіўлюся, як застаўся я жывы сярод людзей?!</p>
<p> </p>
<p>Так Асмат сястрой мне стала і загойвала мне раны.</p>
<p>Аддала мне бранзалетку у дадатак да пісьма.</p>
<p>На руку яе надзеў я і ў адказ паслаў каханай</p>
<p>Чорны шаль, які прасіла ў развітальны час сама!»</p>
<p> </p>
<h3><a id="chapter22"></a>ПІСЬМО ТАРЫЭЛЯ Ў АДКАЗ СВАЁЙ КАХАНАЙ</h3>
<p> </p>
<p>«Напісаў ёй: «Сонца свету, ты праменнем апаліла</p>
<p>Крылы мужнасці і спрыту, сэрца зраніўшы наскрозь;</p>
<p>Ты красой і зграбным станам паланіла розум, сілу,—</p>
<p>Чым аддзякую за шчасце, што мне погляд твой прынёс?!</p>
<p> </p>
<p>Ты аднойчы ласкай мілай адвяла ад сэрца згубу.</p>
<p>Гэты дзень з тым днём шчаслівым ці ж магу не параўнаць?</p>
<p>Атрымаў я бранзалетку, на руцэ нашу, а губы</p>
<p>Шэпчуць словы дарагія, дзе са мною ты адна!</p>
<p> </p>
<p>Чорны шаль, што ты прасіла, шлю табе з Асмат-сястрою,</p>
<p>Шлю убор чароўны — ў свеце больш такога не знайсці.</p>
<p>Ты прыйдзі, мой дзень наступны асвятлі сваёй красою!</p>
<p>Ты адна — маё каханне, зорка ясная ў жыцці!»</p>
<p> </p>
<p>Адаслаў з пісьмом Асмат я. Сон заплюшчыў мае вочы.</p>
<p>Вобраз любай непаўторны растрывожыў сны мае,—</p>
<p>Я прачнуўся — светлы прывід знік раптоўна ў цемры ночы,—</p>
<p>Не заснуў я, не пачуўшы гукаў голасу яе».</p>
<p> </p>
<h3><a id="chapter23"></a>НАРАДА НАКОНТ ЖАНІХА ДЛЯ НЕСТАН-ДАРАДЖАН</h3>
<p> </p>
<p>«Рана, толькі развіднела, у палац мяне пазвалі.</p>
<p>Я пайшоў; і адляцелі мараў чары пакрысе.</p>
<p>Цар з царыцай, тры вяльможы засядалі ў троннай зале,</p>
<p>Запрасілі на размову, я наводдаль іх прысеў.</p>
<p> </p>
<p>Цар сказаў: «Гады мінулі, час ісці на адпачынак,</p>
<p>Непапраўныя прыкметы бачым старасці сваёй.</p>
<p>Бог паслаў дачку-красуню, ды не даў для ўцехі сына,—</p>
<p>Мы не тужым: як за сынам, наглядаем за дачкой.</p>
<p> </p>
<p>Дзе знайсці царэўне мужа — вось што нас турбуе сёння,—</p>
<p>Каб да нас ён быў падобен, каб не спляміў царскі трон,</p>
<p>Каб дзяржавай уладарыў згодна з мудрасцю закона,</p>
<p>Каб на страх варожай сіле меч трымаў высока ён».</p>
<p> </p>
<p>Я сказаў: «Хоць сэрцу прыкра, што няма ў вас спадкаемца,</p>
<p>Але ёсць дачка-царэўна — сонцам ёй над намі ззяць!</p>
<p>Хто з цароў аддасць вам сына — таму сонца ўсміхнецца.</p>
<p>Што яшчэ скажу? Глядзіце, хто для вас найлепшы зяць».</p>
<p> </p>
<p>Пачалі нараду. Сэрца разрывалася ад болю.</p>
<p>Я падумаў: «Што зраблю я? Без мяне знайшлі тут лад».</p>
<p>Цар сказаў: «Калі з Харэзма шах да нас увойдзе ў долю</p>
<p>І аддасць у прымы сына, буду я бязмерна рад!»</p>
<p> </p>
<p>Не было між імі спрэчак, гаварылі ўсе дарэчы,</p>
<p>Бачыў я па іхняй згодзе: ўсё дамоўлена раней.</p>
<p>Што я мог? Пярэчыць — значыць страціць гонар чалавечы.</p>
<p>Прах і попел — вось што ў час той засталося ад мяне!</p>
<p> </p>
<p>Тут прамовіла царыца: «Над вялікаю дзяржавай</p>
<p>Мае ўладу шах. Найлепшым зяцем будзе сын яго».</p>
<p>Хіба ж мог я перашкодзіць, калі вырашана справа?</p>
<p>Гэты дзень паклаў пачатак дню канца жыцця майго.</p>
<p> </p>
<p>Цар паслаў ганца да шаха, каб хутчэй прыслаў той сына.</p>
<p>«Без наследніка,— пісаў ён,— зараз трон застаўся мой.</p>
<p>Ёсць дачка; аддаўшы замуж, на каго я трон пакіну?</p>
<p>Хай твой сын ёй стане мужам і царом зямлі маёй!»</p>
<p> </p>
<p>Чалавек вярнуўся хутка, шмат прывёз ён падарункаў.</p>
<p>Навіне той нечаканай быў бясконца рады шах.</p>
<p>Ён пісаў: «Я ў захапленні справы мудрае кірункам,—</p>
<p>Пасылае бог нам тое, чым усцешыцца душа!»</p>
<p> </p>
<p>Зноў ганцоў яны паслалі, запрашалі маладога:</p>
<p>«Не марнуйце часу, едзе віцязь юны хай сюды!»</p>
<p>Я пайшоў у спачывальню — не хацеў страчаць нікога;</p>
<p>Засмылела сэрца смуткам у прадбачанні бяды».</p>
<p> </p>
<h3><a id="chapter24"></a>ГУТАРКА ТАРЫЭЛЯ З НЕСТАН-ДАРАДЖАН І ІХ РАШЭННЕ</h3>
<p> </p>
<p>«Сэрца, зраненае сумам, я хацеў прабіць кінжалам,</p>
<p>Ды Асмат прыслала вестку, акрыліла мой настрой.</p>
<p>«Ты, чый стан зграбней таполі,— мне ў пісьме яна пісала,—</p>
<p>Неадкладна быць павінен у каханае сваёй».</p>
<p> </p>
<p>На каня я сеў, паехаў, прыпыніўся каля брамы,</p>
<p>Сад мінуў, дайшоў да вежы і Асмат заўважыў там:</p>
<p>Слёзны след звільгоціў шчокі, цень цямнеўся пад вачамі,—</p>
<p>Ні аб чым я не спытаўся, спахмурнеўшы тут жа сам.</p>
<p> </p>
<p>Першы раз за ўсе сустрэчы я Асмат такою бачыў:</p>
<p>Не ўсміхалася дзяўчына мне прыветна, як раней,</p>
<p>Не сказала ані слова,. лівень слёз ліла гарачы</p>
<p>І, замест палёгкі, сэрца больш разверадзіла мне.</p>
<p> </p>
<p>Потым думкі-палятункі павяла мае далёка;</p>
<p>Потым дзверы адчыніла да адзінае-адной.</p>
<p>Я ўвайшоў, я ўбачыў месяц — з воч зляцела павалока,—</p>
<p>І хоць бляск мне ў сэрца хлынуў — не растала ўсё ж яно.</p>
<p> </p>
<p>Позірк дзіўнае красуні ўжо не веяў цеплынёю;</p>
<p>Плечы шаль яе ахутваў, што з Хатая я прывёз.</p>
<p>На тахце адпачывала, ўся ў сваіх дзівосных строях;</p>
<p>Твар, асветлены маланкай, арасілі кроплі слёз.</p>
<p> </p>
<p>Як між скал тыгрыца, грозна бліскавіцы з воч кідала;</p>
<p>Не маглі зраўняцца з ёю сонца, месяц, кіпарыс.</p>
<p>Сеў наводдаль я, а сэрца зрэнкі-стрэлы праціналі.</p>
<p>Паднялася — гнеў ружовіў твару мілага абрыс.</p>
<p> </p>
<p>Мне сказала: «Я дзіўлюся з баязліўца-пустаслова!</p>
<p>Здраднік, клятвы парушальнік, злосным злыдням родны брат!</p>
<p>Бог няхай цябе за гэта знішчыць караю суровай!»</p>
<p>Я спытаў: «Як павініцца ў тым, у чым не вінават?»</p>
<p> </p>
<p>Я сказаў ёй: «Растлумач жа, дзе схавана сутнасць справы?</p>
<p>Што злачыннага зрабіў я, ў чым мой грэх перад табой?»</p>
<p>Зноў сказала: «Хлус нікчэмны, ты мой гонар абняславіў!</p>
<p>Як магла я гэтак схібіць? Сорам паліць розум мой!</p>
<p> </p>
<p>Як не ведаў ты, што хочуць мне сасватаць сына шаха?</p>
<p>Сам жа быў ты на нарадзе, сам на гэта згоду даў!</p>
<p>Ты парушыў слова клятвы, стаў слугой хлусні і страху!</p>
<p>Хай жа здрадніка спасцігне гневу божага бяда!</p>
<p> </p>
<p>Ты забыўся, як стагнаў ты, як ты слёзы ліў без меры?</p>
<p>Як прыносіў мукра лекі, як прыходзіў кастапраў?</p>
<p>З кім я хлуса параўнаю, да каго згубіла веру?</p>
<p>Зрокся ты — і я зракуся, будзем бачыць, хто прайграў!</p>
<p> </p>
<p>Хто б ні быў царом індыйскім, застануся я царыцай,—</p>
<p>Хоць бы праўдай ці няпраўдай прабіраўся ён на трон;</p>
<p>Мне належаць будзе ўлада, іншы ж можа памыліцца,—</p>
<p>Хто падкоп другому робіць, на змяю падобен ён!</p>
<p> </p>
<p>Жыць ты ў Індыі не будзеш, покуль я жывая буду;</p>
<p>Застанешся — разлучыцца могуць цела і душа.</p>
<p>Дзе, як я, такую знойдзеш, хоць на неба лезь з аблуды»</p>
<p>Зарыдаў тут віцязь горка — загарэўся ў зрэнках шал.</p>
<p> </p>
<p>Ён сказаў: «Пачуўшы гэта, абудзіў я зноў надзею.</p>
<p>Хараства яе бліскучасць распазнаць я змог ізноў.</p>
<p>А цяпер згубіў усё я. Як, спытай, не вар'яцею?</p>
<p>Свет маны, дакуль ты будзеш з жыл маіх высмоктваць кроў?</p>
<p> </p>
<p>Фаліянт свяшчэннай кнігі я заўважыў на ўзгалоўі,</p>
<p>Ўзяў яго, уславіў бога, ўславіў дзеву ўсёй душой.</p>
<p>Я сказаў: «О сонца праўды, паліш ты пачварства злое,</p>
<p>Дай жа мне, пакуль жывы я, адказаць на закід твой!</p>
<p> </p>
<p>Калі тое, што скажу я, будзе хітраю хлуснёю,</p>
<p>Хай памеркне сонца ў небе, хай заб'е мяне пярун.</p>
<p>Будзь суддзёю справядлівым — чысты я перад табою!»</p>
<p>«Гавары!» — І голас мілы загучаў, як гранне струн.</p>
<p> </p>
<p>Я адважыўся: «О сонца, калі зрокся абяцання,</p>
<p>Хай маланкі навальніцы спапяляць мяне ў агні!</p>
<p>Назаву каго я сонцам, кіпарысам хто мне стане?</p>
<p>Толькі ты. Скрывіў душою — сэрца мне кап'ём пратні!</p>
<p> </p>
<p>Цар мяне ў палац паклікаў, там наладзіў ён нараду:</p>
<p>Пагадзіліся царэўну з сынам шаха павянчаць.</p>
<p>Што сказаць я мог на гэта? Як давесці да разладу?</p>
<p>Я падумаў: лепш часова сваю згоду паказаць.</p>
<p> </p>
<p>Як пярэчыць бацьку мог я, раз не мог ён здагадацца,</p>
<p>Што прастола пераемнік аддае яму паклон,</p>
<p>Што адзін я маю права ўладаром індыйскім звацца,—</p>
<p>Хто б сюды ні йшоў, ні ехаў — ён не ўбачыць гэты трон!</p>
<p> </p>
<p>Я падумаў: так я толькі сам сябе дарэмна збэшчу,—</p>
<p>Згуртаваць патрэбна думкі і разумней і шчыльней.</p>
<p>Нібы звер, рыкала сэрца, сто разоў хацеў я збегчы.</p>
<p>Не, не дам цябе нікому, калі ты не здрадзіш мне!»</p>
<p> </p>
<p>Я прадаў душу за сэрца, крэпасць дум зрабіў я рынкам,—</p>
<p>Дождж, што ў садзе пляжыў ружу, сціх раптоўна нездарма:</p>
<p>Між каралаў заблішчэлі перлы-зубы, як расінкі,</p>
<p>І яна сказала: «Веру, тут віны тваёй няма!</p>
<p> </p>
<p>Я цяпер не веру ў здраду, ў крывадушнасці загану,</p>
<p>Як не веру, што няўдзячны ты ў пачуццях быў сваіх.</p>
<p>Ты прасі рукі і трона ў майго бацькі Парсадана,</p>
<p>Непатрэбны жаніхі мне, трон падзелім мы ўдваіх».</p>
<p> </p>
<p>Стала зноў яна ласкавай, злосць на літасць замяніла —</p>
<p>То свяціла нібы сонца, то як месяц малады.</p>
<p>Першы раз мяне з сабою поруч блізка пасадзіла,</p>
<p>Задушэўнаю гаворкай разагнала здань бяды.</p>
<p> </p>
<p>Гаварыла так: «Разумны не спяшаецца ніколі,</p>
<p>Ён на свет глядзіць спакойна, бачыць зорку ў цемнаце.</p>
<p>Жаніха таго не пусціш — цар не дасць тады патолі,</p>
<p>Гнеў раз'юшаны дашчэнту славу Індыі змяце.</p>
<p> </p>
<p>Калі ж пусціш харазмійца — павядуць мяне да шлюбу</p>
<p>І жалобы чорны колер зменіць барвы шчасця скрозь.</p>
<p>Ім — вяселле, нам жа — мукі, што звядуць да чорнай згубы.</p>
<p>Не, не будзе перс ніколі вырашаць індыйцаў лёс!»</p>
<p> </p>
<p>Я сказаў: «Хай моліць бога той жаніх з усёю світай!</p>
<p>Толькі ў Індыю уступяць, я сустрэну іх як след;</p>
<p>Пакажу ім сілу зброі, меч, крывёю іх заліты,</p>
<p>Пакажу я ім такое, што з аўчынку здасца свет!»</p>
<p> </p>
<p>Адказала так: «Жанчына разважае па-жаноцку:</p>
<p>Не хачу я быць прычынай непатрэбнае крыві.</p>
<p>Жаніха забі, як прыйдзе, не зрабіўшы шкоды войску,—</p>
<p>Суд праўдзівы здольны часам нават дрэва ажывіць!</p>
<p> </p>
<p>Леў, з табой схапіцца можа той, каму жыццё абрыдла.</p>
<p>Жаніха забі употай — не бяры з сабой байцоў,</p>
<p>Не знішчай яго дружыны, гэта людзі, а не быдла,—</p>
<p>Цяжка жыць таму на свеце, хто пралье бязвінных кроў!</p>
<p> </p>
<p>Жаніха ж таго забіўшы, з бацькам так вядзі размову:</p>
<p>«Персам Індыю ў здабычу аддаваць я не хачу.</p>
<p>Я — ўладальнік, драхмы нават не аддам чужому. Слову</p>
<p>Вер майму. А не — паўстану, усё аддам агню й мячу!»</p>
<p> </p>
<p>Аб каханні нашым толькі не згадай намёкам нават,</p>
<p>І тады любому будзе правата твая відна.</p>
<p>Цар цябе упрошваць будзе ўзяць стырно ўсяе дзяржавы,</p>
<p>Ажаніўшыся са мною. Трон да твару будзе нам!»</p>
<p> </p>
<p>Той парадаю натхнёны, я адчуў прыбытак сілы,—</p>
<p>Меч мой востры быў гатовы для распраў і перамог.</p>
<p>Я хацеў ісці — застацца дзева знакам папрасіла,</p>
<p>Я абняць яе памкнуўся, ды адважыцца не мог.</p>
<p> </p>
<p>Там пабыўшы з момант, выбег, як вар'ят, я з пышнай залы.</p>
<p>Я з Асмат ішоў да брамы, быў разлукі горам скут.</p>
<p>Неахвотна йшоў адтуль я, думка розум свідравала:</p>
<p>«За адну хвіліну шчасця плоціш тысячай пакут!»</p>
<p> </p>
<h3><a id="chapter25"></a>ПРЫЕЗД СЫНА ХАРЭЗМШАХА Ў ІНДЫЮ НА ВЯСЕЛЛЕ І ЯГО ЗАБОЙСТВА ТАРЫЭЛЕМ</h3>
<p> </p>
<p>«Вось ганец прымчаўся з весткай: «Цар, жаніх з Харэзма едзе!»</p>
<p>Ды не ведаў той нябога, што рыхтуе бог яму!</p>
<p>Цар вясёлы быў, прыветны, ён здалёк мяне угледзеў,</p>
<p>Падазваў кіўком. Пашану я аддаў цару свайму.</p>
<p> </p>
<p>Ён сказаў: «Хай будзе сёння дзень вялікай весялосці,</p>
<p>Справім пышнае вяселле, бо дачка ў мяне адна.</p>
<p>Расчыніце сховы скарбніц, хай адчуюць нашы госці</p>
<p>Нашу шчодрасць і даброты — не да твару скупасць нам!»</p>
<p> </p>
<p>Я паслаў людзей усюды, каб багацці ўсе сабралі.</p>
<p>Вось ужо й жаніх з'явіўся без затрымкі ў царскі двор.</p>
<p>Нашы выйшлі ім насустрач, цырымонна госці сталі.</p>
<p>Войска столькі сабралося, што сцямнеў увесь прастор.</p>
<p> </p>
<p>Цар сказаў: «Застаўце плошчу ўсю прыгожымі шатрамі,</p>
<p>Хай са світаю сваёю адпачне пакуль жаніх,</p>
<p>А пакуль пастройце войскі ганаровымі радамі.</p>
<p>Ты ж,— сказаў ён мне,— ў палацы асабіста прымеш іх!»</p>
<p> </p>
<p>Настаўляў шатроў атласных на майдане я нямала.</p>
<p>Злез жаніх з каня. Дзень гэты не нагадваў дзень паста.</p>
<p>Знаць вяльможная ступала па дварцовай чыстай гале,</p>
<p>Люд вайсковы паатрадна нерухомым строем стаў.</p>
<p> </p>
<p>Быў я стомлен той мітрэнгай і дадому ехаў рыссю.</p>
<p>Ледзь наважыўся прылегчы, стому сном сагнаць з вачэй,</p>
<p>Як з пісьмовым даручэннем ад Асмат ганец з'явіўся:</p>
<p>«Кіпарыс чароўны кліча, каб з'явіўся ты хутчэй!»</p>
<p> </p>
<p>Падначалены загаду, я памчаўся да каханай.</p>
<p>Запытаў Асмат, сустрэўшы: «Ў чым прычына слёз тваіх?»</p>
<p>Адказала: «Ты — прычына слёз і плачу несціханых.</p>
<p>Колькі мне цябе апраўдваць? Не хапае сіл маіх!»</p>
<p> </p>
<p>Мы ўвайшлі. Як дзве маланкі, вочы бліснулі з-пад броваў,—</p>
<p>Не змагло б спрачацца сонца з сілай гэтага агню!</p>
<p>Я стаяў. Яна сказала: «Надышоў іспыт суровы!</p>
<p>Ці ізноў задумаў здраду, зноў падносіш мне хлусню?!»</p>
<p> </p>
<p>Апякла душу мне крыўда. Адказаў я не адразу.</p>
<p>Толькі крыкнуў: «Мы пабачым, хто каго кахае больш!»</p>
<p>Злосны я ішоў дадому, гонар мучыла абраза:</p>
<p>«Стаў хіба такі я кволы, што штурхае дзева ў бой?!»</p>
<p> </p>
<p>Сто байцоў сабраў. Сказаў ім: «Быць усім напагатове!»</p>
<p>І на конях прыскакалі мы да табара таго.</p>
<p>Жаніха ў шатры знайшоў я. Страшна выказаць у слове:</p>
<p>Не ў адкрытым паядынку, а ва сне забіў яго!</p>
<p> </p>
<p>Я шацёр мячом разрэзаў, юнака схапіў за ногі</p>
<p>І, зацяты ў лютым гневе, ў слуп ударыў галавой.</p>
<p>Варта ўскочыла са страху, падала сігнал трывогі.</p>
<p>Я прабіўся некрануты пад кальчугаю сваёй.</p>
<p> </p>
<p>Паляцела пагалоска, а за ёю ўслед пагоня.</p>
<p>Я ўцякаў. Хто гнаўся шпарка — паплаціўся галавой.</p>
<p>Меў я замак непрыступны, і калі прысталі коні,</p>
<p>Я схаваўся ў ім надзейна за каменнаю сцяной.</p>
<p> </p>
<p>Перадаў ганцам загады, каб ішло падмацаванне:</p>
<p>«Той, хто верны мне застаўся, хай спяшыць пад сцяг мой стаць!»</p>
<p>Цэлы дзень ішла пагоня аж да самага змяркання,</p>
<p>Ды, мяне пазнаўшы, збегла, каб галоў не пагубляць.</p>
<p> </p>
<p>Я на досвітку прачнуўся і сабраўся ў шлях-дарогу,</p>
<p>Ды заўважыў трох вяльможных пасланцоў майго цара.</p>
<p>Ён пісаў: «Ты быў як сын мне, ды ўгнявіў цара старога,</p>
<p>Ты пакінуў толькі гора, радасць ты маю украў.</p>
<p> </p>
<p>Ты нявіннаю крывёю спляміў гонар майго дому,</p>
<p>Да маёй дачкі пачуцці ты навошта утаіў?</p>
<p>Атруціў жыцця астачу ты настаўніку старому,</p>
<p>Так зрабіў, каб і да смерці на вачах маіх не быў».</p>
<p> </p>
<p>Адказаў я: «Цар вялікі! Я цвярдзей, чым крэмень цвёрды,</p>
<p>І таму не можа сорам сіл маіх скрышыць агнём.</p>
<p>Цар павінен быць заўсёды справядлівы, мудры, горды,—</p>
<p>Не кахаў дачку, клянуся тваім сонцам і жыццём!</p>
<p> </p>
<p>Колькі тронаў ні існуе ў нашай Індыі дзяржаўнай,—</p>
<p>Мне яны усе належаць — так гаворыць наш закон!</p>
<p>Пераемнікаў не маеш ты, апошні цар наш слаўны,</p>
<p>Я па праву твой наследнік, толькі мне належыць трон!</p>
<p> </p>
<p>Я клянуся, абышоўся вельмі дрэнна ты са мною.</p>
<p>Сына ты, ўладар, не маеш, дык скажы мне, я прашу,</p>
<p>Харазмійцу трон аддаўшы, што пакінуў мне, герою?</p>
<p>Не пушчу на трон чужынца, покуль меч я свой нашу!</p>
<p> </p>
<p>Аддавай дачку любому — я абраў другую мэту:</p>
<p>Індыя — мая, нікому я другому не аддам!</p>
<p>Хто паквапіцца — заплаціць той жыццём сваім за гэта!</p>
<p>Мне не трэба дапамогі — знішчу ворагаў я сам!»</p>
<p> </p>
<h3><a id="chapter26"></a>ТАРЫЭЛЬ ДАЗНАЕЦЦА, ШТО НЕСТАН-ДАРАДЖАН ЗНІКЛА</h3>
<p> </p>
<p>«Трох вяльмож я тых адправіў, сам жа быў, як звар'яцелы:</p>
<p>Пра Нестан ніводнай весткі ніадкуль не мог пачуць.</p>
<p>Я ўзышоў на вал аднойчы, ў далеч глянуў і, змярцвелы,</p>
<p>Прыпыніўся, жахам скуты, нібы здань была ўваччу.</p>
<p> </p>
<p>Два стамлёных падарожных ледзь пляліся па дарозе.</p>
<p>Пасяродку я заўважыў змардаваную Асмат:</p>
<p>Кроў на твары запяклася, стан хістаўся у знямозе,</p>
<p>Не ўсміхнулася прыветна — ад спякоты рот асмяг.</p>
<p> </p>
<p>Устрывожаны дазвання, я падбег да беднай дзевы</p>
<p>І спытаў: «Напасць якую стрэла ты ў нядобры час?»</p>
<p>Адказала тая з плачам: «Не ліхія ліхадзеі —</p>
<p>Шле разгневанае неба кару боскую на нас!»</p>
<p> </p>
<p>Я наблізіўся, спытаўся: «Ў чым бяды такой прычына?»</p>
<p>Тая, сцішыўшы рыданні, расказаць мне не змагла</p>
<p>Усяго, што адбылося, і дзесятае часціны...</p>
<p>І сачылася па кроплі кроў з пабляклага чала.</p>
<p> </p>
<p>«Раскажу табе я праўду, ні аб чым благім не змоўчу.</p>
<p>Чым парадую цябе я, тым і ты мне адплаці:</p>
<p>На жыццё, што мне абрыдла, памажы заплюшчыць вочы,</p>
<p>Памажы спакой магілы мне ад роспачы знайсці.</p>
<p> </p>
<p>Як загінуў харазміец, цар дазнаўся неўзабаве</p>
<p>І, раз'юшаны страшэнна, строга варце загадаў</p>
<p>Адшукаць таго забойцу, што ўладарны род зняславіў,</p>
<p>Каб суровым пакараннем доўг свавольніку аддаць.</p>
<p> </p>
<p>Толькі быў дарэмны клопат — знік бясследна ты з палаца.</p>
<p>Цар сказаў, ганцоў прагнаўшы: «Мне вядома ўсё цяпер;</p>
<p>Ён кахаў дачку-царэўну, з ёю ён не мог расстацца</p>
<p>І другога побач з ёю, кроў праліўшы, не сцярпеў.</p>
<p> </p>
<p>А цяпер, гатоў бажыцца, я распраўлюся з сястрою,</p>
<p>Бо яна, забыўшы бога, д'яблу душы прадала</p>
<p>Тых, каго спакусай згубнай апляла, нібы змяёю.</p>
<p>Перад богам я клянуся: знішчу здрадніцу датла!»</p>
<p> </p>
<p>У цара быў звычай строгі — не кідаў ён слоў без мэты.</p>
<p>Калі даў аднойчы клятву — да канца яе трымаў.</p>
<p>Да сястры Давар адразу хтось данёс пагрозу гэту,</p>
<p>Хоць вядзьмарка-чарадзейка лёс свой ведала сама.</p>
<p> </p>
<p>Ёй сказаў пра ўсё бязбожнік той, што сам паходзіў з каджаў:</p>
<p>«Пагражаў твой брат пры людзях, што цябе чакае кат».</p>
<p>«Бачыць бог, не вінавата перад братам. Добра зладжан</p>
<p>Нагавор ліхі. Мне бачна тут паклёпніка рука!»</p>
<p> </p>
<p>Як пакінуў ты царэўну, засталася ў тым жа стане,</p>
<p>З-пад падоранага шалю вочы бліскалі яе.</p>
<p>Тут Давар прыбегла раптам з крыкам дзікім, апантаным:</p>
<p>«Ты, распусніца, падкопы распусціла тут свае?!</p>
<p> </p>
<p>На забойства ты, пачвара, падштурхнула амірбара!</p>
<p>І за гэта паплаціцца я павінна галавой?</p>
<p>Ты зрабіла, каб сястрыца стала братавай ахвярай!</p>
<p>Дык жа ведай: Тарыэлю не спаткацца век з табой!»</p>
<p> </p>
<p>І, царэўну паваліўшы, стала біць яе няшчадна,</p>
<p>Шаль сарвала, выскубала ў дзікім гневе валасы.</p>
<p>Моўчкі ўсё цярпела дзева, не чакала слоў спагадных,</p>
<p>Заступіцца ж за царэўну я зусім не мела сіл.</p>
<p> </p>
<p>Тут з'явіліся на вокліч два рабы чарней ад сажы,—</p>
<p>Гэткіх вырадкаў ніколі не было йшчэ на зямлі! —</p>
<p>Ў паланкін штурхнулі груба сонца-дзеву тыя каджы,</p>
<p>Не зважаючы на стогны, прэч яе павалаклі.</p>
<p> </p>
<p>Ім Давар сказала: «Кіньце вы яе ў бяздонне хваляў.</p>
<p>Хай вады не ўбачыць чыстай, смагу з вуснаў каб сагнаць».</p>
<p>Тыя ж, вышчарыўшы зубы, нешта глуха мармыталі.</p>
<p>Скамянела я ад страху, хоць было мне лепш сканаць.</p>
<p> </p>
<p>І павезлі яе морам у нязнаныя краіны.</p>
<p>Кадж-Давар тады сказала: «Засталося мне адно:</p>
<p>Чым сканаць ад царскай помсты, лепей мне самой загінуць!»</p>
<p>І ад роспачы вялікай усадзіла ў сэрца нож.</p>
<p> </p>
<p>Дык чаму ж цябе не дзівіць, што жывой я засталася?</p>
<p>Што вястункаю няшчасця я стаю перад табой?</p>
<p>Разлучы з душою цела, бо ад гора я змаглася».</p>
<p>Горка плакала дзяўчына, працінаў мне сэрца боль.</p>
<p> </p>
<p>Я сказаў: «Не плач, сястрыца, ты ні ў чым не вінавата.</p>
<p>Я знайду сваю царэўну, не схаваць яе нідзе —</p>
<p>Ні на моры, ні на сушы, ні ў пячорах гор пакатых!»</p>
<p>Так сказаў — і маё сэрца стала каменя цвярдзей.</p>
<p> </p>
<p>І хаця, працяты горам, я дрыжаў, бы ў ліхаманцы,</p>
<p>Сэрцу я сказаў: «Даволі! Ты абдумайся, вар'ят!</p>
<p>Лепш яе шукаць бясконца, пакараць тых ашуканцаў.</p>
<p>Дык збяры сяброў, што змогуць за цябе гарой стаяць!»</p>
<p> </p>
<p>Сотні паўтары адважных я сабраў сабе ў дружыну</p>
<p>І, надзеўшы ўсе даспехі, сеў на шпаркага каня.</p>
<p>Смела рушылі ў дарогу мы, пакінуўшы цвярдыню,</p>
<p>І дамчаліся да мора на змярканні ціхім дня.</p>
<p> </p>
<p>Селі ў судна мы з дружынай, паплылі далёка ў мора.</p>
<p>Я дапытваўся дарэмна ўсіх, хто нам насустрач плыў.</p>
<p>Не сустрэў нідзе і следу я царэўны ў тым прасторы,—</p>
<p>Міласэрны бог, напэўна, пра мяне зусім забыў.</p>
<p> </p>
<p>Год мне здаўся, нібы дваццаць — быў такім бясконца доўгім.</p>
<p>Той, хто бачыў дзеву-сонца, не прысніўся і ўва сне.</p>
<p>Смерць дружыну ўсю скасіла, не было канца дарогі.</p>
<p>Насланнё, відаць, ад бога — дык чаго пярэчыць мне!</p>
<p> </p>
<p>Вандраванні мне абрыдлі, і да берагу прыстаў я,</p>
<p>Стала сэрца, нібы ў звера, пазбягаць я стаў людзей.</p>
<p>Разышліся ўсе, хто выжыў. Не аддаўся я адчаю —</p>
<p>Не пакіне бог стварэння, што гібее ў бядзе!</p>
<p> </p>
<p>Двое слуг, Асмат дзялілі долю горкую, цяжкую,</p>
<p>Мне былі яны уцехай і падмогаю маёй.</p>
<p>Вестачкі ж вагою з драхму пра каханую не чуў я,</p>
<p>Толькі слёзы, боль і смутак замянялі мне спакой!»</p>
<p> </p>
<h3><a id="chapter27"></a>СКАЗ ПРА НУРАДЗІН-ПРЫДОНА, ЯКОГА СУСТРЭЎ ТАРЫЭЛЬ</h3>
<p> </p>
<p>«Ехаў я аднойчы ноччу. Ўранку ўбачыў сад над морам.</p>
<p>Горад быў відаць здалёку. Тут жа — рад пячор між скал.</p>
<p>Я людзей не прагнуў. Сэрца мне спаліў пакуты горан.</p>
<p>Дрэвы ўбачыў, злез з каня я і спыніўся на прывал.</p>
<p> </p>
<p>Падсілкоўваліся слугі. Я ж заснуў — зваліла стома.</p>
<p>Абудзіўшыся, адчуў я ў сэрцы жаль, у зрэнках змрок,</p>
<p>Бо ні чуткі, ні пагудкі доўгі час не чуў я з дому,</p>
<p>Бег па полі, бег па долу слёз нястрыманы паток.</p>
<p> </p>
<p>Раптам крык пачуў я, глянуў і заўважыў верхавога,—</p>
<p>Ён імчаўся каля мора, ён стагнаў ад цяжкіх ран,</p>
<p>Ён трымаў мяча абломак, арашаў крывёй дарогу,</p>
<p>Пагражаў камусьці злосна і кагосьці дакараў.</p>
<p> </p>
<p>Падганяў ён варанога,— конь той зараз пада мною,—</p>
<p>Ён раз'юшанай віхурай стараною праляцеў.</p>
<p>Я паслаў слугу спытацца: хто разгневаў так героя?</p>
<p>Перадаць «Хачу сустрэцца я з табой, адважны леў!»</p>
<p> </p>
<p>Не схацеў размову весці ён, відаць, з маім слугою.</p>
<p>На каня тады я ўскочыў, сам памчаўся даганяць.</p>
<p>Крыкнуў: «Віцязь, прыпыніся, раскажы мне, што з табою?»</p>
<p>Слоў маіх адчуўшы шчырасць, ён спыніў свайго каня.</p>
<p> </p>
<p>Глянуў: «Бог цябе, напэўна, надзяліў такой красою!»</p>
<p>І сказаў: «Цяпер паслухай споведзь сумную маю:</p>
<p>Львом мой вораг аказаўся,— я ж лічыў яго казою!</p>
<p>Здрадай ён мяне адолеў — быў бяззбройны я ў баю!»</p>
<p> </p>
<p>Адказаў я: «Не хвалюйся, адпачнем у гэтым гаі.</p>
<p>Віцязь мужны не сагнецца пад ударамі мяча!»</p>
<p>Дружна, быццам бацька з сынам, побач ехалі ў тым краі;</p>
<p>Я здзіўляўся прыгажосці і агню ў яго вачах.</p>
<p> </p>
<p>Паміж слуг маіх быў лекар. Ён агледзеў пільна раны</p>
<p>І, дастаўшы стрэл асколкі, іх абмыў і завязаў.</p>
<p>Я спытаўся: «Хто ты будзеш? Хто параніў? Кім ты гнаны?»</p>
<p>І тады з журбой і скаргай ён пра ўсё мне расказаў.</p>
<p> </p>
<p>«Я не ведаю,— сказаў ён,— хто ты, слаўны спадарожнік.</p>
<p>Ад чаго, як воск, растаў ты? І які раней ты быў?</p>
<p>Ружы шчок чаму зжаўцелі, змерк агатаў зірк трывожны?</p>
<p>Запаліўшы, нібы свечку, бог чаму цябе згасіў?</p>
<p> </p>
<p>Я жыву ў Мульгазанзары — горад гэты недалёка.</p>
<p>Нурадзін-Прыдон завуся, я — ўладар над краем тым.</p>
<p>Па маёй зямлі мы едзем — хараство чаруе вока,—</p>
<p>Хоць малое царства гэта, ды жывуць шчасліва ў ім!</p>
<p> </p>
<p>Між сынамі дзед мой мудры падзяліў сваю дзяржаву,</p>
<p>Востраў той, што ў моры бачыш,— гэта спадчына мая!</p>
<p>Дзядзька ж мой з сынамі разам захапіў яго без права,—</p>
<p>З імі біўся я сягоння і паранен імі я.</p>
<p> </p>
<p>Сакаліным паляваннем сёння я рашыў заняцца,</p>
<p>І таму людзей і лоўчых я нямнога ўзяў з сабой.</p>
<p>Пяць сакольнічых з іх выбраў, рэшце загадаў застацца</p>
<p>І чакаць, калі вярнуся са здабычаю сваёй.</p>
<p> </p>
<p>Сеў я ў човен і на востраў пераплыў цераз пратоку.</p>
<p>«Хіба ж могуць,— я падумаў,— мне пашкодзіць сваякі?»</p>
<p>Хоць было іх больш намнога, я не здаў назад ні кроку;</p>
<p>Паляваў. На вокліч гучны мне адказвалі стралкі.</p>
<p> </p>
<p>Незалежнасцю такою раззлаваў радню я скора:</p>
<p>Аблажылі яны войскам і мяне й маіх людзей</p>
<p>І, на коней пасядаўшы, шлях адрэзалі да мора,—</p>
<p>Ад пляменнікаў і дзядзькі не чакаў я гэткіх дзей!</p>
<p> </p>
<p>Я пачуў іх крык, заўважыў, як мячы ўгары блішчалі,</p>
<p>Сеў я ў човен, ды не ў сілах быў ад берагу адплыць,—</p>
<p>Насядалі іх ваякі на мяне, як буры хвалі,</p>
<p>Затаптаць мяне хацелі, я ж стаяў цвярдзей скалы.</p>
<p> </p>
<p>Зноў пайшлі у наступ войскі, як чмялі, ізноў населі,</p>
<p>Абступілі, бо адолець не маглі, б'ючыся ў лоб;</p>
<p>Адбіваўся ад пярэдніх, сталі ў спіну кідаць стрэлы.</p>
<p>Я за меч — зламаўся меч мой. Стрэл таксама не было.</p>
<p> </p>
<p>І калі ўжо так абселі, што не мог абараняцца,—</p>
<p>На кані сваім у мора я з адчаю сігануў.</p>
<p>Тых, хто быў са мной, пабілі. Пачалі за мною гнацца,—</p>
<p>Праглынулі хвалі мора галаву іх не адну.</p>
<p> </p>
<p>Бог кіруе ўсімі намі. Будзе так, як ён захоча.</p>
<p>Я за кроў адпомшчу злыдням — хопіць мне на гэта сіл:</p>
<p>Будуць клясці свет нямілы, цемра ім засцеле вочы.</p>
<p>Груганы зляцяцца зграяй на пагоркі іх магіл!»</p>
<p> </p>
<p>Спадабаўся мне той віцязь, ён прывабіў маё сэрца.</p>
<p>Я сказаў яму: «Не трэба ў бой спяшацца аднаму.</p>
<p>Я пайду з табою разам — не пазбегне вораг смерці,</p>
<p>Мы адплацім поўнай мерай супраціўніку твайму!»</p>
<p> </p>
<p>І дадаў: «Калі б ты ведаў, што гняце мяне журбою!</p>
<p>Раскажу пра ўсё спакойна, як надыдзе лепшы час».</p>
<p>Ён сказаў: «Якая радасць, што сустрэўся я з табою!</p>
<p>Аддаю табе да смерці сілу дружбы і мяча!»</p>
<p> </p>
<p>Увайшлі мы ў дзіўны горад — апісаць не знойдзеш слова,—</p>
<p>Выйшлі войскі,— я не бачыў больш нідзе такіх сустрэч:</p>
<p>Ў знак пашаны шчокі дралі, попел клалі на галовы,</p>
<p>Цалавалі ўсе Прыдона і яго зламаны меч.</p>
<p> </p>
<p>Тут і я прыпаў да густу — галасы ў адно зліліся:</p>
<p>«Сонца, ззяй, сваёй яснотай нам святло жыцця льючы!»</p>
<p>Мы ішлі — людское мора затапляла ўсю сталіцу,</p>
<p>Ззялі золатам уборы з пурпуровае парчы».</p>
<p> </p>
<h3><a id="chapter28"></a>ДАПАМОГА ТАРЫЭЛЯ ПРЫДОНУ</h3>
<p> </p>
<p>«Акрыяўшы хутка, ўзяўся цар Прыдон ізноў за зброю;</p>
<p>Склікаў войска і да плаву аснасціў свае чаўны,—</p>
<p>Захапленне і здзіўленне выклікаў ён сам сабою.</p>
<p>Раскажу цяпер пра вынік пераможнай той вайны.</p>
<p> </p>
<p>Вораг плыў у бой рашучы на васьмі чаўнах вялікіх,—</p>
<p>Латы воінаў блішчэлі, кожны з іх у шлеме быў,—</p>
<p>Падплывала раць чужая. З ваяўнічым грозным крыкам</p>
<p>Я штурхнуў нагой і першы човен тут жа патапіў.</p>
<p> </p>
<p>За карму другі схапіўшы, я пусціў яго ў прадонне,</p>
<p>Сеяў смерць я тым, хто выплыў, хто шукаў ратунак свой.</p>
<p>Вораг кінуўся наўцёкі, а здалёк з чаўноў Прыдона</p>
<p>Крыкі радасці ляцелі. Заціхаў павольна бой.</p>
<p> </p>
<p>Ледзь да берагу прысталі, вораг нас сустрэў мячамі.</p>
<p>Зноў пачаўся бой крывавы, кроў ракой лілася з ран.</p>
<p>Захапляўся я Прыдонам, ён маланкі слаў вачамі,—</p>
<p>Сам, як леў, з аблічча — сонца, тапаліны меў ён стан.</p>
<p> </p>
<p>Прагай помсты апантаны, ён братоў пакідаў долу,</p>
<p>Загадаў у знак адплаты рукі ім да плеч адсеч</p>
<p>І, звязаўшы іх, прымусіў праклінаць няволю-долю,</p>
<p>Сам жа ў радасці вялікай свой паклаў у ножны меч.</p>
<p> </p>
<p>Раць разбітая ўцякала, мы іх гналі да знямогі,</p>
<p>Без адзінае ахвяры горад з ходу узялі;</p>
<p>Перабілі ім калені, як саф'ян памялі ногі,</p>
<p>Захапілі столькі скарбаў, што сабраць іх не маглі.</p>
<p> </p>
<p>Цар Прыдон сваёй рукою апячатаў сховаў дзверы,</p>
<p>Сваякоў сваіх няшчасных у палон цяжкі забраў.</p>
<p>Так за кроў крывёй варожай заплаціў ён помсты меру.</p>
<p>Мне сказаў: «Нам бог на шчасце, кіпарыс, цябе паслаў!»</p>
<p> </p>
<p>Мы вярнуліся ў свой горад, люд сустрэў нас урачыста,</p>
<p>Штукары ўсіх пацяшалі здольнай спрытнасцю сваёй.</p>
<p>Услаўлялі нас з Прыдонам песняй-гімнам галасістым:</p>
<p>«Вы сябе пакрылі славай, рукі ж — ворагаў крывёй!»</p>
<p> </p>
<p>«Цар Прыдон! — крычалі.— Слава!» Да мяне ж ляцелі крыкі:</p>
<p>«Над асілкамі — асілак, над царамі — першы цар!»</p>
<p>Толькі я па ружы мілай у журбоце быў вялікай</p>
<p>І не мог згасіць прызнаннем сэрца змучанага жар».</p>
<p> </p>
<h3><a id="chapter29"></a>НУРАДЗІН-ПРЫДОН РАСКАЗВАЕ ПРА НЕСТАН-ДАРАДЖАН</h3>
<p> </p>
<p>«Запрасіў мяне аднойчы цар Прыдон на паляванне.</p>
<p>Узняліся мы на строму, што над морам пралягла;</p>
<p>Раптам ён сказаў мне ціха: «Прыгадаў я з хваляваннем,—</p>
<p>Дзівы-дзіўныя хавае гэта чорная скала».</p>
<p> </p>
<p>І на роспыт нецярплівы расказаў Прыдон павольна:</p>
<p>«Неяк гэтаю мясцінай праязджаў я на кані,</p>
<p>Што ляціць хутчэй, чым сокал, што плысці, як качка, здольны,—</p>
<p>Тут заўважыў каршуна я, што лунаў у вышыні.</p>
<p> </p>
<p>Кінуў позірк я на мора са скалы вось гэтай стромай:</p>
<p>Штось гайдалася на хвалях, ды здалёк не распазнаць,—</p>
<p>А яно плыло ўсё бліжай зданню даляў невядомых;</p>
<p>Сам не ведаў, што падумаць,— прыпыніўся, стаў чакаць.</p>
<p> </p>
<p>Я прыгледзеўся і ўбачыў, што не зверам і не птахам —</p>
<p>З'ява гэтая звычайным аказалася чаўном;</p>
<p>А на ім была схавана, пабялелая ад страху,</p>
<p>Сонца яснае — дзяўчына за стракатым палатном.</p>
<p> </p>
<p>Бачу: выйшлі два мужчыны чарнатварыя на бераг,</p>
<p>Пасяродку йшла дзяўчына — даўгакосая краса.</p>
<p>Хараству яе дзівіўся я бясконца і без меры,—</p>
<p>Перад бляскам воч-маланак сонца промень пагасаў.</p>
<p> </p>
<p>Затрымцела маё сэрца, як пабачыў чараўніцу,</p>
<p>Што была, нібыта сцюжай некрануты ружы цвет.</p>
<p>«Адаб'ю яе з палону,— парашыў,— а варту знішчу».</p>
<p>Думаў: «Знікнуць не паспеюць, калі конь мой рыне ўслед».</p>
<p> </p>
<p>Наўгалоп каня пусціў я, толькі голле затрашчала;</p>
<p>Не паспеў, аднак, бо варта апярэдзіла мяне:</p>
<p>Сонца яснае знікала — човен зноў гайдалі хвалі,</p>
<p>Адплыла мая надзея назаўжды на тым чаўне».</p>
<p> </p>
<p>Словы гэтыя Прыдона мне былі балючай ранай,</p>
<p>Я на дол упаў ад гора, кулакамі ў грудзі біў,</p>
<p>Шчокі сам сабе скрывавіў і крычаў, як апантаны:</p>
<p>«Горш за смерць, што ў гэты момант я на беразе не быў!»</p>
<p> </p>
<p>Я здзівіў цара Прыдона сваім горам нечаканым,</p>
<p>Засмуціўся ён абліччам, у вачах свяціўся жаль.</p>
<p>Суцяшаў мяне, як родны, кляўся другам быць адданым,</p>
<p>І на вейках, я убачыў, дыямент слязы дрыжаў.</p>
<p> </p>
<p>«Гора мне! — Прыдон усклікнуў.— Я параніў тваё сэрца!»</p>
<p>«Супакойся, цар,— сказаў я,— ты ні ў чым не вінават.</p>
<p>Месяц мой — дзяўчына тая, ёй служыць гатоў да смерці.</p>
<p>Раскажу пра ўсё я шчыра, бо цяпер ты мне, як брат».</p>
<p> </p>
<p>І Прыдону расказаў я ўсё пра лёс свой шматпакутны.</p>
<p>«Як не мог я здагадацца,— тут усклікнуў цар Прыдон,—</p>
<p>Што ў няшчасці мне спаткаўся над царамі цар магутны,</p>
<p>Каму лёсам звыш прызначан скіпетр і дзяржаўны трон!</p>
<p> </p>
<p>Бог захоча, дык былінку зробіць гонкім кіпарысам,</p>
<p>Ад параненага сэрца адвядзе лязо нажа,</p>
<p>Гаруна адорыць ласкай, ператворыць лёд у прысак,</p>
<p>Гора радасцю заменіць, ясным шчасцем — горкі жаль».</p>
<p> </p>
<p>Асушыўшы слёз крышталі, мы ўвайшлі ў Прыдонаў замак.</p>
<p>Я сказаў: «Адважны віцязь, ты ў бядзе мне дапамог,</p>
<p>Ты сваёй высокай дружбай даў жыццю майму напрамак,</p>
<p>Бо такіх высакародных не ствараў на свеце бог.</p>
<p> </p>
<p>Назаўсёды тваім другам я застацца буду рады,</p>
<p>А цяпер пакліч свой розум і ў бядзе дапамажы:</p>
<p>Як спаткацца мне з каханай, дай разумную параду,</p>
<p>Бо без той, каго кахаю, не змагу на свеце жыць!»</p>
<p> </p>
<p>Адказаў мне цар: «Паслана гэта шчасце мне ад бога,</p>
<p>Што ўладар вялікі індаў — сёння госць пачэсны мой;</p>
<p>Дык ці мог, яму удзячны, шчасця я чакаць другога,—</p>
<p>Я стаю, служыць гатовы, нібы раб перад табой.</p>
<p> </p>
<p>Горад наш стаіць ля мора, ўсе шляхі сюды прыводзяць</p>
<p>Караблі купцоў заморскіх, процьму чутак і навін;</p>
<p>Можа, вестка аб каханай сцежку ў сэрца тваё знойдзе,</p>
<p>Можа,той пакут пазбавіць, хто глядзіць на нас з вышынь?!</p>
<p> </p>
<p>Накіруем мараплаўцаў у заморскія краіны,</p>
<p>Адшукаць ім загадаем неацэнны твой крышталь.</p>
<p>А пакуль — развеяць трэба смутак даўніх успамінаў,—</p>
<p>Так вядзецца: жаль змяняе весялосці гучны баль!»</p>
<p> </p>
<p>Загадаў ён тут жа людзям: «Абшукайце ўсе краіны</p>
<p>І знайдзіце тое сонца, што павінна нам свяціць.</p>
<p>Вы не ў сем разоў ці восем павялічыць спрыт павінны,</p>
<p>Можа, ў тысячу і болей ён павінен узрасці!»</p>
<p> </p>
<p>Караблі за караблямі паплылі па морскай гладзі,</p>
<p>Каб у землях невядомых адшукаць дзівосны перл.</p>
<p>Вестку добрую чакаўшы, з весялосцю я паладзіў.</p>
<p>Бестурботнасць тую ўспомню — чырванею і цяпер.</p>
<p> </p>
<p>Быў пастаўлены ў палацы пышны трон царом Прыдонам.</p>
<p>Ён сказаў: «Прабач сляпому, што раней не распазнаў</p>
<p>Я ў табе цара ўсіх індаў, хто ўладаць вось гэтым тронам</p>
<p>Мае права. Дзе падданы, хто б служыць табе не стаў?»</p>
<p> </p>
<p>Сумна мне далей расказваць. Караблі прыйшлі дадому.</p>
<p>Быў дарэмны шлях далёкі вандраванняў тых цяжкіх,—</p>
<p>Не знайшлі, каго шукалі у краінах невядомых;</p>
<p>Паліліся несціхана слёзы зноў з вачэй маіх.</p>
<p> </p>
<p>Я сказаў цару Прыдону: «Цяжка вымавіць мне слова,</p>
<p>Але сам ты бачыш добра, зноў скаваны я журбой.</p>
<p>Без цябе мне поўдзень ясны здасца поўначчу суровай,</p>
<p>Мне астудзяць ветры сэрца, абагрэтае табой.</p>
<p> </p>
<p>Раз царэўна не знайшлася, што ж сядзець дарма без справы?</p>
<p>Мне з табою развітацца, уладар і брат, дазволь!»</p>
<p>Цар Прыдон, пачуўшы гэта, абдымаў мяне ласкава:</p>
<p>«Чым жа нашае разлукі загаю сардэчны боль?»</p>
<p> </p>
<p>Абкружыла мяне войска і, укленчыўшы, прасіла:</p>
<p>«Мы служыць табе гатовы, віцязь добры, да канца».</p>
<p>І, расчулены увагай, адказаў я цераз сілу,</p>
<p>Што іх ласку не забуду, колькі бог пашле жыцця.</p>
<p> </p>
<p>Я сказаў ім: «Разлучацца з вамі мне зусім нялёгка,</p>
<p>Ды разлука з любай сэрцу цяжкім каменем гняце:</p>
<p>Як жа кіну паланянку на чужыне дзесь далёкай?</p>
<p>Як магу застацца з вамі і ад смутку вар'яцець?»</p>
<p> </p>
<p>І тады на развітанне падвялі мне варанога.</p>
<p>Цар сказаў: «Сонцападобны, гэты сціплы дар прымі.</p>
<p>Мне вядома — ты не возьмеш падарунка дарагога,</p>
<p>Хай хоць конь паслужыць верна, сум разгоніць хоць на міг».</p>
<p> </p>
<p>Твар слязамі арасіўшы, развітаўся я з Прыдонам,</p>
<p>Абняліся ў пацалунку, нібы з братам родны брат.</p>
<p>Моўчкі воіны стаялі, гора іх было бяздонным.</p>
<p>Гэтак дзеці пакідаюць родны кут бацькоўскіх хат.</p>
<p> </p>
<p>Так пачаў я вандраванні, з краю ў край імкліва рушыў,</p>
<p>Не пакінуў ні куточка, дзе б хоць раз не пабываў.</p>
<p>Не знайшоў я след жаданы ні на моры, ні на сушы,</p>
<p>Жывучы ў звярыным царстве, сам як звер драпежны стаў.</p>
<p> </p>
<p>І падумаў я аднойчы, чорнай роспаччу закуты:</p>
<p>«Між звяроў пустэльні дзікай застануся лепш адзін».</p>
<p>І сказаў Асмат і слугам: «Я давёў вас да пакуты,</p>
<p>Вы былі са мною ўсюды, невядом вам быў спачын.</p>
<p> </p>
<p>Дык цяпер мяне пакіньце, аб сваёй вы дбайце долі,</p>
<p>Хай не раняць вашы душы слёзы горкія мае».</p>
<p>Адказалі: «Не пакінем мы цябе ў бядзе ніколі,</p>
<p>Будзе хай, што мы не чулі словы гэтыя твае.</p>
<p> </p>
<p>Мы не хочам над сабою ўладаром каго другога,</p>
<p>Хай жыццёвай вехай будуць нам каня твайго сляды.</p>
<p>Смерць і тая не разлучыць, бо адна у нас дарога!»</p>
<p>Лёс зласлівы — зрынуць можа і асілка ў змрок бяды!</p>
<p> </p>
<p>Так я зноў застаўся з імі, уступіўшы іх маленням,</p>
<p>І павёў у край пустэльны, дзе зусім няма людзей,</p>
<p>Дзе пасуцца па адхонах статкі дзікія аленяў,</p>
<p>Дзе людской душы не стрэнеш ані ўночы, ані ўдзень.</p>
<p> </p>
<p>Так знайшоў пячору гэту, дзе жылі страшыдлы-дэвы.</p>
<p>Меч свой выхапіўшы грозны, рушыў я адразу ў бой.</p>
<p>Двух рабоў маіх забілі, самі ж падалі, як дрэвы.</p>
<p>Зноў адчуў я прывід чорны злога лёсу над сабой.</p>
<p> </p>
<p>Крыкі, лямант тых страшыдлаў аж да неба даляталі,</p>
<p>Ад бязлітасных удараў скалануўся небасхіл,</p>
<p>Блякла сонца ў хмарах пылу, дрэў лістота трапятала,</p>
<p>Сотні кідаліся ў бойку — ўсе пагібель тут знайшлі.</p>
<p> </p>
<p>З той пары жыву я, браце, у пячоры гэтай цёмнай,</p>
<p>То, як нелюдзень, блукаю, то згасаю ад нуды;</p>
<p>Толькі вось Асмат са мною — як сястра і друг нястомны.</p>
<p>Сам жа смерці я чакаю, каб хутчэй прыйшла сюды.</p>
<p> </p>
<p>І таму, што вобраз любай мне нагадвае тыгрыцу,</p>
<p>Гэту тыгравую шкуру на сабе заўжды нашу.</p>
<p>Мне Асмат яе сшывае. Ёй Нестан таксама сніцца.</p>
<p>І з жыццём не ў сілах скончыць, смерці ў бога я прашу.</p>
<p> </p>
<p>Сонца-дзеву не уславіць з мудрых мудры поўнай мерай,</p>
<p>Не забыць мне паланянку, покуль я зямлю тапчу.</p>
<p>Дзе звяры блукаюць толькі — сам бадзяюся я зверам.</p>
<p>Толькі скорага скакання — гэта ўсё, чаго хачу!»</p>
<p> </p>
<p>Змоўк і ў твар сябе ударыў — ружа шчок прыгожых звяла,</p>
<p>Лал бурштынам стаў раптоўна, пацямнеў крышталь вачэй.</p>
<p>Дзева стала на калені, вусны штосьці прашапталі,</p>
<p>Па абліччы Аўтандзіла слёз гарачых бег ручэй.</p>
<p> </p>
<p>І, суняўшы боль сардэчны, Тарыэль сказаў сабрату:</p>
<p>«Расказаў табе я шчыра ўсё, што ведаць ты хацеў.</p>
<p>Ты дасяг жаданай мэты, дык ідзі хутчэй дахаты,</p>
<p>Дзе чакае тваё шчасце, нібы зорка ў цемнаце».</p>
<p> </p>
<p>Аўтандзіл сказаў: «Цяжкою будзе гэтая разлука,</p>
<p>Будзе ў сэрцы горкім зеллем несціханая буяць.</p>
<p>Толькі ты мне вер, як другу,— не памогуць шчасцю мукі,</p>
<p>Смерцю, ты сваёй каханай не узычыш аніяк!</p>
<p> </p>
<p>Так скажу я: калі лекар захварэе нечакана,</p>
<p>Ён хутчэй другога кліча, хоць вучоны мае сан;</p>
<p>Той праверыць пульс, раскажа, дзе хвароба, ў чым загана.</p>
<p>Немач лепш відаць другому, чым таму, хто хворы сам!</p>
<p> </p>
<p>Слухай мудрую параду, што дае жыццё нам часта,</p>
<p>Сто разоў правер спачатку, перш чым выбраць хоць адну:</p>
<p>Той, хто верыць толькі сэрцу — рызыкуе страціць шчасце!</p>
<p>Я ж да той вярнуцца мушу, пра каго не сплю — а сню!</p>
<p> </p>
<p>Разам з ёю быць павінен, каб каханне не астыла,</p>
<p>Пра тваю бяду і гора раскажу ўсё чыста ёй.</p>
<p>Дык дадзім адзін другому клятву, каб навек злучыла</p>
<p>Дружбай шчырай, непарушнай назаўсёды нас з табой.</p>
<p> </p>
<p>Абяцай мне дачакацца, і сюды я зноў вярнуся,</p>
<p>Слову я свайму не здраджу, ў тым зарука — гонар мой.</p>
<p>Зноў табе я другам буду, і абодва мы прымусім</p>
<p>Слёзы высахнуць, а сэрцы не сціскацца больш тугой».</p>
<p> </p>
<p>Адказаў другі: «Дзіўлюся. Ты чужому стаў як родны.</p>
<p>Мне з табою разлучацца горш, чым з ружай салаўю.</p>
<p>Век цябе я не забуду. Знаю — прыйдзе дзень пагодны</p>
<p>І цябе, мой горды сокал, да грудзей я прытулю.</p>
<p> </p>
<p>Калі зноў галінкай дрэва да мяне свой твар ты схіліш,</p>
<p>Сэрца, як алень здзічэлы, не памчыцца ў стэпаў даль.</p>
<p>Калі я схлушу — хай буду знішчан неба грознай сілай!</p>
<p>Мне тваё вяртанне будзе — той бальзам, што гоіць жаль».</p>
<p> </p>
<p>Пакляліся, што ніколі абяцанням тым не здрадзяць,</p>
<p>Бурштыном замест рубіну колер юных твараў стаў,</p>
<p>Ўсё злілося ў дружбе шчырай — боль разлук, спатканняў радасць,</p>
<p>Аж пакуль заранкі-зоркі бляск на золку не растаў.</p>
<p> </p>
<p>На світанні абняліся у астатнім развітанні,</p>
<p>Слёзы горкія змяшалі з пацалункамі сябры.</p>
<p>Тарыэль, скаваны горам, быў разгублены дазвання,</p>
<p>Слёзы ліў, пакуль друг верны не схаваўся ў гушчары.</p>
<p> </p>
<p>Доўга йшла Асмат-сяброўка моўчкі ўслед за Аўтандзілам</p>
<p>І, праводзіўшы, прасіла, каб вярнуўся той назад,</p>
<p>І паніклаю фіялкай галаву сваю схіліла...</p>
<p>Адказаў ёй віцязь: «Сэрцам з вамі быць заўжды я рад.</p>
<p> </p>
<p>Я вярнуся, не забуду. Доўга дома не прабуду.</p>
<p>Ты ж сачы, каб не бадзяўся Тарыэль між дзікіх скал.</p>
<p>Праз два месяцы, не болей, зноў шчаслівы з вамі буду,</p>
<p>Затрымаць мяне не зможа лёсу грозная рука!»</p>
<p> </p>
<h3><a id="chapter30"></a>СКАЗ ПРА ВЯРТАННЕ АЎТАНДЗІЛА Ў АРАВІЮ</h3>
<p> </p>
<p>Аўтандзіл сяброў пакінуў і, тугою апавіты,</p>
<p>Ружы шчок сваіх скрывавіў — не стрымаў разлукі жах,—</p>
<p>І звяры лізалі прагна след яго, крывёй паліты,</p>
<p>Падганяў свайго каня ён, скарачаў дадому шлях.</p>
<p> </p>
<p>Вось ён дома, дзе чакала ўся любімая дружына,</p>
<p>Адусюль спяшылі людзі прывітаць яго як след.</p>
<p>Пасланцы хутчэй пабеглі, перадалі Шармадзіну:</p>
<p>«Той прыехаў, без каго нам быў нялюбы гэты свет!»</p>
<p> </p>
<p>Шармадзін насустрач выйшаў, а за імі і царадворцы;</p>
<p>Цалаваў ён, нібы сына, слёзы падалі, як град.</p>
<p>Ён сказаў: «Ці сон, ці яву ты паслаў, вялікі творца?</p>
<p>Я шчаслівы, што жывы ты, цар, вяртаешся назад!»</p>
<p> </p>
<p>Віцязь шчыра прывітаўся, як з настаўнікам адданым,</p>
<p>І прамовіў: «Дзякуй богу, што пазбавіў нас бяды!»</p>
<p>Падыходзілі вяльможы, нагіналіся з пашанай,</p>
<p>Быў узрадаваны кожны — і стары, і малады.</p>
<p> </p>
<p>Ля палаца люд сабраўся прывітаць яго ўрачыста,</p>
<p>Кожны рад яму засведчыць і пакору і любоў.</p>
<p>На бяседзе ён, як сонца, быў вясёлы, прамяністы.</p>
<p>Апісаць сустрэчу тую не хапае ў мове слоў!</p>
<p> </p>
<p>Расказаў ён Шармадзіну, дзе пабыў і што пабачыў,</p>
<p>Як сустрэў ён Тарыэля, як ён другам стаў яму,</p>
<p>І, стрымаць не ў сілах слёзы, Аўтандзіл з тугой зазначыў:</p>
<p>«Без яго й палац раскошны мне нагадвае турму!»</p>
<p> </p>
<p>Шармадзін пад час бяседы расказаў пра ўсе навіны;</p>
<p>«Твой ад'езд застаўся ў тайне — ўсё было, як загадаў».</p>
<p>Аўтандзіл, ахвяраваўшы дзень бяседзе і спачыну,</p>
<p>Рушыў конна у дарогу, толькі золак залунаў.</p>
<p> </p>
<p>Ехаў ён без адпачынку ўдзень і поўначчу бяссоннай,</p>
<p>Шармадзін—вястун нястомны — сам паперадзе ляцеў.</p>
<p>За тры дні адолеў віцязь доўгі шлях дзесяцідзённы,</p>
<p>Каб хутчэй спаткаўся з сонцам акрылёны марай леў.</p>
<p> </p>
<p>Ён паслаў ганца з пасланнем: «Цар вялікі і магутны!</p>
<p>Зноў убачыцца з табою з ласкі бога зычыць лёс!</p>
<p>Дакладаю, повен шчасця: знойдзен віцязь той славутны,—</p>
<p>Вестку гэтую, як радасць, я табе у дар прывёз!»</p>
<p> </p>
<p>Перад мудрым Растэванам Шармадзін ступіў два крокі</p>
<p>І, схіліўшыся ў пашане, так цару ён дакладаў:</p>
<p>«Аўтандзіл гатоў з'явіцца, доўг ён выканаў высокі!»</p>
<p>Цар сказаў: «Я ўсё ад бога атрымаў, чаго жадаў!»</p>
<p> </p>
<p>Цінацін, пачуўшы гэта, пунсавей світанку стала:</p>
<p>Шармадзін сказаў ёй: «Віцязь паспяшаецца да вас!»</p>
<p>І смялей, чым сонца ў небе, тая радасцю заззяла</p>
<p>І багата адарыла пасланца у той жа час.</p>
<p> </p>
<p>Верхам цар насустрач рушыў, каб як след сустрэць героя,</p>
<p>Той пашанаю крануты быў юнак да глыбіні.</p>
<p>Асыпаў адзін другога шчырай ласкаю сваёю,</p>
<p>Некаторых момант гэты нібы хмелем ап'яніў.</p>
<p> </p>
<p>Аўтандзіл з каня саскочыў, пакланіўся Растэвану,</p>
<p>Той жа ў радасці вялікай Аўтандзіла цалаваў;</p>
<p>І вясёлыя абодва у палац пайшлі прыбраны,</p>
<p>І натоўп людскі на плошчы гучна віцязя вітаў.</p>
<p> </p>
<p>Пакланіўся сонцу сонцаў леў найпершы над ільвамі.</p>
<p>Ружы шчок, агаты зрэнак асвятліў пяшчот крышталь;</p>
<p>І ярчэй, чым сонца промні, дзева бляск ліла вачамі,</p>
<p>Стаў палац ім вельмі цесны, небасхіл ім дахам стаў.</p>
<p> </p>
<p>Цэлы дзень банкетавалі, баль вясёлы йшоў гарою,</p>
<p>Цар, нібы ласкавы бацька, ўсё на віцязя глядзеў;</p>
<p>Ззялі: руж расой — юнацтва, старасць — снегам-сівізною.</p>
<p>Нібы драхмаў, жменю перлаў у гасцінец кожны меў.</p>
<p> </p>
<p>Баль закончыўся нарэшце, госці рушылі дадому,</p>
<p>Пасадзіў з сабою побач цар героя і вяльмож.</p>
<p>Слухаў ён, як ездзіў віцязь па краінах невядомых,</p>
<p>Як сустрэў ён незнаёмца, што сабою быў прыгож.</p>
<p> </p>
<p>Ён сказаў: «Сумую слёзна, як згадаю Тарыэля!</p>
<p>Дабраты ў ім — як у сонца невычэрпнага святла;</p>
<p>З незямной красой яго я параўнаю сёння смела,—</p>
<p>Толькі стаў ён нібы ружа, што пад восень адцвіла!</p>
<p> </p>
<p>Калі блізкага няшчасця мы адчуем раптам крокі,</p>
<p>Дык крышталь шафранам стане, цвет красы з галін спадзе».</p>
<p>Аўтандзіл, згадаўшы друга, арасіў слязамі шчокі,</p>
<p>Як жыве той, расказаў ён, і ў якой цяпер бядзе:</p>
<p> </p>
<p>«Ён пабіў пачвараў-дэваў і жыве у іх пячоры,</p>
<p>З ім — прыслужніца каханай — верны сябра абаіх;</p>
<p>Ходзіць ён у шкуры тыгра, сам згараючы ад гора,</p>
<p>Ні парчы яму не трэба, ні адзенняў дарагіх».</p>
<p> </p>
<p>Скончыў ён сваю аповесць пра нягоды Тарыэля,</p>
<p>Як спаткаў ён тое сонца, што чаруе ўсіх красой.</p>
<p>Слухачы яго ўсхвалялі, што знайшоў ён ружу смела:</p>
<p>«Найвышэйшаю адвагай ты пакрыў сябе, герой!»</p>
<p> </p>
<p>Цінацін ад той размовы ўся была у захапленні,</p>
<p>Аўтандзіл, адчуўшы гэта, яшчэ больш вясёлы стаў;</p>
<p>А калі прыйшоў дадому, раб з'явіўся з запрашэннем</p>
<p>Да яе прыйсці — такога шчасця віцязь не чакаў!</p>
<p> </p>
<p>Ён пайшоў лагодны, ціхі, гнеў былы змяніўшы ласкай,</p>
<p>Часам так між зграі львінай ціхамірны крочыць леў.</p>
<p>Быў прыгожы ён, нібыта ззяў рубін дзівосным бляскам:</p>
<p>Сэрцу любай сваё сэрца ён аддаць хутчэй хацеў.</p>
<p> </p>
<p>Быццам тая кветка рая з берагоў святых Еўфрата,</p>
<p>На раскошным царскім троне ззяла сонца-Цінацін.</p>
<p>Вуснаў лал, узоры броваў, шчок крышталь і кос агаты</p>
<p>Ухваліць пад сілу толькі мудрацам сівым Афін.</p>
<p> </p>
<p>Дзева віцязю з сабою сесці побач загадала —</p>
<p>Гэтай радаснай хвіліны кожны з іх даўно чакаў,—</p>
<p>І лагодная гаворка паміж імі загучала;</p>
<p>«Ці знайшоў,— спытала дзева,— ты таго, каго шукаў?»</p>
<p> </p>
<p>Адказаў ён: «Калі людзі дасягаюць пэўнай мэты,</p>
<p>Дык ці варта уваскрошваць цень мінулае бяды?</p>
<p>Адшукаў я кіпарыс той, сонцам поўдня абагрэты,</p>
<p>Што на ружу быў падобны, а цяпер, як снег, бляды.</p>
<p> </p>
<p>Ён пазбаўлены надзеі, марна вяне на чужыне,</p>
<p>Памутнеў крышталь аблічча, воч памеркла біруза.</p>
<p>З ім адным агнём палаю па адной і той прычыне».</p>
<p>І пра ўсё, што сам уведаў, віцязь дзеве расказаў.</p>
<p> </p>
<p>Расказаў пра ўсе прыгоды, пра вандроўны шлях вялікі,</p>
<p>Як героя ў шкуры тыгра ён здзічэлага знайшоў:</p>
<p>«Свет жыцця яму агідны, ён як звер зрабіўся дзікі</p>
<p>І блукае, як шалёны, сам па стэпах між звяроў.</p>
<p> </p>
<p>Хай цябе не дзівіць тое, што кажу пра Тарыэля,</p>
<p>Бо хто раз яго пабачыў, будзе памятаць заўжды,—</p>
<p>Дзіўны бляск яго аблічча позірк промнямі засцеле,</p>
<p>І хоць жоўкне ружа твару — воч святло чысцей вады!»</p>
<p> </p>
<p>Расказаў ёй падрабязна, як жыве той валацугам,</p>
<p>Як, нібыта тыгр, пячору палічыў за родны кут,</p>
<p>Як Асмат жыццё з ім дзеліць, стаўшы служкаю і другам.</p>
<p>«Лёс пракляты,— ўсклікнуў,— колькі шлеш ты людзям слёз, пакут!»</p>
<p> </p>
<p>Доўга слухала царэўна Аўтандзілаву размову,—</p>
<p>Быў, як месяц ясны ў небе, твар яе, чароўны стан.</p>
<p>«Чым змагу,— яна сказала,— памагчы яму гатова,</p>
<p>Адшукаць гатова лекі для яго балючых ран!»</p>
<p> </p>
<p>Адказаў ён: «Легкадумным хто свой лёс даверыць здолен?</p>
<p>З-за мяне згарае віцязь, як яго я падману?</p>
<p>Я пакляўся, што вярнуся з ім дзяліць цяжкую долю,</p>
<p>Я сваім пакляўся сонцам, я табою прысягнуў!</p>
<p> </p>
<p>Друг павінен дзеля друга і ў бядзе быць другам спраўным,</p>
<p>Сэрцам сэрцу адгукацца — другу ты, а друг табе!</p>
<p>Так міджнур з міджнурам гора дзеліць, як міджнур сапраўдны,</p>
<p>Калі ж дружбе сваёй здрадзіў, значыць здрадзіў сам сабе!»</p>
<p> </p>
<p>Цінацін сказала: «Спраўдзіў сэрца ты майго жаданні:</p>
<p>Ты, па-першае, вярнуўся, чым прынёс мне радасць сам;</p>
<p>Па-другое, Тарыэля ты знайшоў; майму каханню,</p>
<p>Што ў грудзях агнём палала, даў гаючы ты бальзам!</p>
<p> </p>
<p>Лёс наш зменлівы, нясталы, як асенняя пагода,—</p>
<p>То на небе сонца свеціць, то нахлыне хмараў тлум;</p>
<p>Зараз радасць паміж намі, зніклі гора і нягоды,—</p>
<p>Калі свет напоўнен шчасцем, дык навошта яму сум?</p>
<p> </p>
<p>Добра тое, што ты клятву заўжды выканаць гатовы,—</p>
<p>Не пакіне друг сапраўдны друга добрага нідзе.</p>
<p>Дык усцеш яго надзеяй, падбадзёр сяброўскім словам!</p>
<p>Як жа, сонца, без цябе мне жыць самотнай у нудзе?»</p>
<p> </p>
<p>Ён сказаў: «Да сёмай скрухі дорыш восьмую згрызоту</p>
<p>На ваду дарэмна дзьмухаць, дзе скаваў яе мароз;</p>
<p>Не сагрэе тое сонца, што ўжо страціла ясноту. •</p>
<p>Быць з табой — бяда; разлука ж — выклікае мора слёз!</p>
<p> </p>
<p>Калі я цябе пакіну і ў бадзяннях буду крочыць,</p>
<p>Ад няшчасных стрэлаў лёсу як мне сэрца ўратаваць?</p>
<p>Дзень мой схіліцца да змроку і павее холад ночы,</p>
<p>І тады душы пакуты непатрэбна ўжо хаваць!</p>
<p> </p>
<p>Закаханаму заўсёды зразумелы любай словы:</p>
<p>Дзіды ружы раняць сэрца, з раны свежай кроў цячэ!</p>
<p>Будзь жа сонцам мне ў дарозе, для цябе на ўсё гатовы,</p>
<p>Дай хоць знак якой надзеі ў падарунак мне яшчэ!»</p>
<p> </p>
<p>Віцязь стрымана, пяшчотна просьбу выклаў сціплым словам,</p>
<p>Гаварыў ён дзеве-сонцу, поўны смутку і трывог,</p>
<p>І яна дала на памяць падарунак жамчуговы.</p>
<p>Юнаку і дзеве юнай хай даруе шчасце бог!</p>
<p> </p>
<p>Як прыемна шчок рубіны сузіраць вачэй агатам,</p>
<p>З кіпарысам побач пальму пасадзіць у халадку!</p>
<p>Прыгажэе ўсё пад сонцам, дзе жыве кахання свята,</p>
<p>А цяжар разлукі гора шле міджнуру-юнаку!</p>
<p> </p>
<p>Любаваўся віцязь дзевай, быў у шчасным захапленні,</p>
<p>Потым з любай развітаўся і тужлівы прэч пайшоў.</p>
<p>Праліваў ён у дарозе слёз крывавае струменне,</p>
<p>Гаварыў: «О свет няўмольны, зноў з мяне ты смокчаш кроў!»</p>
<p> </p>
<p>Ехаў віцязь, поўны смутку, моцна біў сябе ў грудзі,</p>
<p>Бо каханне прымушае слёзы ліць, мякчэць душой;</p>
<p>Калі хмара ўкрые сонца, над зямлёю цемра будзе,—</p>
<p>Так разлука Аўтандзіла ўкрыла згаслаю зарой.</p>
<p> </p>
<p>Слёзы, змешаныя з кроўю, па абліччы ўніз збягалі;</p>
<p>Ён казаў: «Не будзе сонца больш у вочы мне свяціць».</p>
<p>І скрываўленае сэрца вейкі любай праціналі:</p>
<p>«Без яе, о свет нікчэмны, як магу на свеце жыць?!</p>
<p> </p>
<p>Быў падобны я на пальму, што расце ў эдэмскім садзе,</p>
<p>А сягоння лёс няшчадны сэрца мне працяў нажом,</p>
<p>Нібы ў вогненных цянётах яно тлее ў заняпадзе,</p>
<p>Тлен — усе людскія справы, марна лезці на ражон!»</p>
<p> </p>
<p>Разважаў ён так і плакаў і не мог заснуць да ранку.</p>
<p>Кляў ён злую волю неба, бо не знаў сваёй віны.</p>
<p>Час разлукі пасля стрэчы горш усякай ліхаманкі</p>
<p>Лёс цяжкі! Ніхто не ўнікне века ўласнае труны!</p>
<p> </p>
<p>Так вярнуўся ён дадому, сум цяжкі па Цінаціне</p>
<p>Не даваў яму спакою, быў ён з ёю ў чадзе мар;</p>
<p>Твар бялеў, нібы на лісце слаўся сцюжы белы іней,</p>
<p>Вось як хутка ружа ўчула, што скаціўся сонца жар!</p>
<p> </p>
<p>Вечна прагне асалоды сэрца прагнае людское,</p>
<p>Каб адолець скрухі мукі дзеля радасці жыцця,</p>
<p>І ніхто яго не спыніць, вечна ўладнае, жывое,</p>
<p>Ні багі ў высокім небе, ні цары без пачуцця!</p>
<p> </p>
<p>Так, ахоплены гаркотай, ён схапіў, як апантаны,</p>
<p>Падарунак, што ад любай ён на сэрцы сваім нёс,</p>
<p>І прыклаў яго да вуснаў, быццам рад зубоў каханай,</p>
<p>І была рацэ падобна плынь яго гарачых слёз.</p>
<p> </p>
<p>Пасланец прыйшоў уранку і ў палац яго паклікаў,</p>
<p>Віцязь рушыў паслухмяна, хоць хвіліны не паспаў.</p>
<p>Там натоўп ужо сабраўся, гоман там стаяў вялікі,</p>
<p>Рыхтавалі паляванне, гурт музык на трубах граў.</p>
<p> </p>
<p>На кані сваім гарачым цар імчаўся стрымгалова,</p>
<p>Скрозь трашчалі барабаны, скрозь скуголілі рагі,</p>
<p>Ў небе сокалы луналі, псы брахнёй глушылі словы;</p>
<p>Шмат крыві звяроў забітых арасіла там лугі.</p>
<p> </p>
<p>Цар паклікаў у палацы ўсіх, хто быў на паляванні,</p>
<p>Там былі князі, вяльможы і адважныя стралкі;</p>
<p>Перапоўнілі пакоі, што ў шаўкі былі прыбраны,</p>
<p>Загучалі арфы, лютні, ў лад запелі спевакі.</p>
<p> </p>
<p>Цар і віцязь, сеўшы побач, задушэўна размаўлялі,</p>
<p>Пунсавелі вусны-лалы, ззяла перлаў прыгажосць.</p>
<p>Царадворцы і вяльможы ўкруг натоўпамі стаялі,</p>
<p>Аб адважным Тарыэлю тут успомніў кожны госць.</p>
<p> </p>
<p>Вось дамоў вярнуўся віцязь, і зайшлося сэрца з гора,</p>
<p>Зноў каханую згадаў ён, як святло агню ўначы:</p>
<p>То ўставаў ён, то лажыўся,— не засне каханнем хворы!</p>
<p>Не знайсці на свеце лекаў, каб яму дапамагчы!</p>
<p> </p>
<p>Думаў: «Што ты нарабіла з маім сэрцам, чарадзейка,</p>
<p>Прыгажосць садоў Эдэма, трапіў я к табе ў палон!</p>
<p>Позірк твой мне дорыць радасць, раняць сэрца стрэлы-вейкі,</p>
<p>Калі ў яве не пабачу, дык прыйдзі ты ў позні сон!»</p>
<p> </p>
<p>Так, заліўшыся слязамі, ён шаптаў сабе употай:</p>
<p>«Сэрца, будзь спакойна-мудрым, сціхні шалам палымнець!</p>
<p>Бо калі ж сцярпець не зможаш — не адчэпіцца сумота,</p>
<p>Калі ж мудрым быць жадаеш, навучыся перш цярпець!</p>
<p> </p>
<p>Не спяшайся разарвацца, сэрца, з крыўды і папроку,</p>
<p>Трэба жыць і жыць для любай, ёй аддаць да кроплі кроў;</p>
<p>А сапраўднае каханне хай нябачным стане воку,</p>
<p>Толькі той кахае шчыра, хто не кажа пра любоў!»</p>
<p> </p>
<h3><a id="chapter31"></a>АЎТАНДЗІЛ ПРОСІЦЬ РАСТЭВАНА АДПУСЦІЦЬ ЯГО. ГУТАРКА З ВІЗІРАМ</h3>
<p> </p>
<p>Развіднела. Апрануўся віцязь. Выйшаў з дому рана.</p>
<p>Думаў: «Як сваё каханне ад людзей стаіць крадком?</p>
<p>Божа, дай цярпення сілу, дух суціш мой звар'яваны!»</p>
<p>На каня ускочыў спрытна і памчаў к візіру ў дом.</p>
<p> </p>
<p>Той яму насустрач выйшаў: «Сонца мне сустрэць прыемна —</p>
<p>Шчасны лёс наваражыў мне ўбачыць госця ясны твар!»</p>
<p>І, схіліўшыся ў паклоне, прывітаў яго ўзаемна:</p>
<p>«Калі госць жаданы сэрцу — ў захапленні гаспадар!»</p>
<p> </p>
<p>Дапамог з каня ён злезці, у палац павёў ён госця,</p>
<p>Дыванамі дарагімі ўсланы быў да ганка шлях.</p>
<p>Віцязь сонцам ззяў, святлелі і вяльможы-ягамосьці</p>
<p>І шапталі: «Сёння вецер нам прывеяў ружаў пах!»</p>
<p> </p>
<p>Ён прысеў. Прысутных вочы чараваў красой дзівоснай,</p>
<p>Кожны, хто яго пабачыў, быў уражан тым святлом,</p>
<p>Праляталі па натоўпу сотні сот уздыхаў млосных,</p>
<p>Ды пакінуць дом візіра загадана ўсім было.</p>
<p> </p>
<p>І, застаўшыся сам-насам, віцязь выклаў свае справы:</p>
<p>«Ты, візір,— цару дарадчык пры двары і на вайне;</p>
<p>Ён ва ўсім з табою згодзен, ты вяршыш усёй дзяржавай,—</p>
<p>Дык прашу твайго ратунку, памажы ў гароце мне!</p>
<p> </p>
<p>Я адным агнём палаю з тым, хто мой спакой парушыў,—</p>
<p>Мне ў разлуцы з Тарыэлем свет бязрадасны наўкруг;</p>
<p>Ён душу сваю аддаў мне, адплаціць я тым жа мушу,—</p>
<p>Хто нас любіць бескарысна, той найпершы брат і друг!</p>
<p> </p>
<p>Апляло, як сетка, сэрца мне жаданне той сустрэчы,</p>
<p>Сэрца там маё, дзе віцязь, хоць я сам перад табой.</p>
<p>Бог яго заместа сонца ўсім жывым стварыў дарэчы;</p>
<p>Стаў ён братам мне, Асмат жа — стала роднаю сястрой.</p>
<p> </p>
<p>Ад'язджаючы, пакляўся быць вялікай дружбе верным:</p>
<p>«Я вярнуся, гляну ў вочы так, што й вораг не ўпікне;</p>
<p>Каб развеяць тваю скруху, я знайду тваю царэўну!»</p>
<p>Я гару агнём чакання — час туды вярнуцца мне!</p>
<p> </p>
<p>Я табе скажу ўсю праўду, мне хваліцца не да твару:</p>
<p>Ён мяне чакае марна, я ж насустрач не іду.</p>
<p>Як вар'ят, вар'ята клятвы я не дам хлусні ў ахвяру,—</p>
<p>Бо хто раз парушыў клятву, тройчы трапіць у бяду!</p>
<p> </p>
<p>Перадай жа Растэвану, што чакаць я больш не здольны,</p>
<p>Што яго я заклінаю, каб з двара мяне пусціў,</p>
<p>Бо калі не дасць мне волі, дык нашто яму нявольнік?</p>
<p>Будзь заступнікам, каб сэрца я агнём не спапяліў!</p>
<p> </p>
<p>Ты скажы яму: «Хто зможа не назваць цябе славутым?!</p>
<p>Хай пакуты майго сэрца сам табе адкрые бог,—</p>
<p>Але ж віцязь той чакае, я ж братэрскай клятвай скуты,</p>
<p>Ад яго ўладарных чараў сваё сэрца не ўбярог!</p>
<p> </p>
<p>Цар, без віцязя не міл мне свет з дабротамі сваімі,</p>
<p>Я аддаў яму свой розум, з ім цяпер душа мая!</p>
<p>Памагу яму, дык гэтым я тваё праслаўлю імя,</p>
<p>Не змагу — не здраджу клятве, хоць і сам загіну я!</p>
<p> </p>
<p>Хай ад'езд мой не ўстрывожыць сэрца ваша болем злосці,</p>
<p>Хай са мною будзе тое, што жадае бог і час!</p>
<p>З перамогаю хай верне ён мяне да вашай мосці,</p>
<p>А не верне — хай заўсёды абмінае вораг вас!»</p>
<p> </p>
<p>І яшчэ сказаў візіру: «Ўсё раскрыў перад табою,</p>
<p>Раскажы ж цару дакладна, што на сэрцы я нашу,</p>
<p>Атрымай дазвол высокі ад яго любой цаною,</p>
<p>Залатых манет сто тысяч я за гэта ўзяць прашу!»</p>
<p> </p>
<p>Адказаў візір з усмешкай: «Мне не трэба ўзнагароды!</p>
<p>Хопіць мне й таго, што тайну мне даверыў аднаму!</p>
<p>Бо за тое, што скажу я, цар мяне адорыць шчодра,—</p>
<p>Не да твару, як вядома, скнарай быць цару майму!</p>
<p> </p>
<p>Ён не дасць ступіць і кроку — ад рукі яго загіну,</p>
<p>Што мне золата, калі я сам зраблюся мерцвяком?</p>
<p>Дзе на свеце знойдзеш дурня, сам каб лёг у дамавіну?!</p>
<p>Не, нічога не скажу я, хоць забі мяне мячом!</p>
<p> </p>
<p>З небыцця назад дарогі да жыцця не знойдзеш новай.</p>
<p>Ён мяне загубіць з крыкам: «Як сказаць мне гэта мог?</p>
<p>Як, вар'ят, паддацца мог ты здрады чорнай хітрай змове?!»</p>
<p>Не, чым быць забітым, лепей не губляць жыцця дарог!</p>
<p> </p>
<p>Калі нават цар адпусціць, войска пэўна не захоча</p>
<p>Страціць сонца над сабою; а як здарыцца вайна</p>
<p>І сюды нахлыне вораг, землі нашыя патопча?</p>
<p>Не, не можа абярнуцца верабей у каршуна!»</p>
<p> </p>
<p>Тут сказаў скрозь слёзы віцязь: «Нож мне ў сэрца ўстроміць трэба!</p>
<p>Ты, візір, не ўмееш, пэўна, сам каханнем даражыць;</p>
<p>Ты не ведаеш, напэўна, дружбы, што ясней, чым неба,</p>
<p>Бо інакш бы ты паверыў, што без друга мне не жыць!</p>
<p> </p>
<p>Змеркла сонца нада мною, хто схаваў яго праменне?</p>
<p>Бляск яго вярнуць яскравы спосаб толькі я знайду!</p>
<p>Спраў маіх ніхто не можа ведаць лепш майго сумлення,</p>
<p>А парады люду злога толькі сеюць скрозь бяду!</p>
<p> </p>
<p>Я цару ўжо не апора ні адзін, ні разам з войскам,</p>
<p>Бо ў журбоце безразважна і няспынна слёзы лью.</p>
<p>Толькі вернасцю няўхільнай правяраецца сяброўства,—</p>
<p>Я пайду, каб роспач друга мог адолець, як сваю!</p>
<p> </p>
<p>Не магу, візір, мірыцца я са словамі тваімі;</p>
<p>Тут жалеза стала б воскам, а не цвёрдаю скалой,</p>
<p>Слёз героя не заменяць рэкі хвалямі сваімі;</p>
<p>Памажы,— аддзячу з часам я за ўчынак добры твой!</p>
<p> </p>
<p>Калі ж цар мяне не пусціць, я употай здзейсню мэту,</p>
<p>Хай згарыць за друга сэрца — больш няма для просьбы слоў!</p>
<p>Калі ты цару патрэбен, не зжыве цябе са свету;</p>
<p>Абяцай, што ўсе пакуты з-за мяне сцярпець гатоў!»</p>
<p> </p>
<p>Адказаў візір: «Ахоплен я агнём тваім дазвання,—</p>
<p>Цяжка бачыць твае слёзы, меркне дня святло ў вачах;</p>
<p>Іншы раз — карысна слова, іншы — лепш за ўсё маўчанне:</p>
<p>Раскажу пра ўсё цару я, перамогшы смерці страх!»</p>
<p> </p>
<p>І візір, сказаўшы гэта, у палац пайшоў адразу,</p>
<p>Там цара ў адзенні пышным ён вясёлага застаў;</p>
<p>Не хацеў псаваць настрою невясёлым сваім сказам</p>
<p>І збянтэжана ў задуме перад тронам ён стаяў.</p>
<p> </p>
<p>Да маўклівага візіра цар уважна прыглядаўся</p>
<p>І спытаў: «З якой прычыны ўвесь аддаўся ты журбе?»</p>
<p>Адказаў візір: «Сказаў бы праўду ўсю, каб не баяўся,</p>
<p>Бо забіць мяне ты можаш, калі ўсё скажу табе.</p>
<p> </p>
<p>Клопат мой мацней, чым гора, што мяне схіляе долу;</p>
<p>Хоць пасол быць мусіць смелым, страх душу маю скаваў:</p>
<p>Аўтандзіл твой двор пакінуць просіць царскага дазволу,</p>
<p>Бо ў разлуцы з Тарыэлем свет яму нямілы стаў».</p>
<p> </p>
<p>Расказаў, хоць і нясмела, ўсё візір пра Аўтандзіла:</p>
<p>«Цар, калі б ты мог пабачыць, як хварэе ён душой,</p>
<p>Як ён лье няспынна слёзы, як губляе марна сілы!</p>
<p>Я сказаў усё. Што хочаш ты рабі цяпер са мной!»</p>
<p> </p>
<p>Цар раз'юшыўся, насупіў у нястрымным гневе бровы,</p>
<p>Слаў з вачэй маланкі злосці, хмурыў гордае чало:</p>
<p>«Як адважыўся, няшчасны, ты сказаць такія словы?</p>
<p>Сам той злоснік або злодзей, хто спяшыць уведаць зло!</p>
<p> </p>
<p>З чорнай весткай ты спяшаўся да мяне, як з добрым нечым,</p>
<p>Толькі здраднік ці забойца мне ўчыніў бы горшы здзек!</p>
<p>Як язык твой павярнуўся мне сказаць такія рэчы?</p>
<p>Не, візірам быць не варты несумленны чалавек!</p>
<p> </p>
<p>Абмінуць благую вестку мусіць быць слуга гатовы,</p>
<p>Балбатаць лухту і глупства можа толькі баламут!</p>
<p>Лепш аглухлі б мае вушы, чым пачуць такія словы!</p>
<p>Я заб'ю цябе — за гэта не пашле мне бог пакут!</p>
<p> </p>
<p>І калі б не Аўтандзілам да мяне ты быў пасланы,</p>
<p>Я, жыццём сваім клянуся, галаву б табе адсек!</p>
<p>Прэч адгэтуль, недарэка, дурань злосны і паганы!</p>
<p>Вось якім ты аказаўся, крывадушны чалавек?!»</p>
<p> </p>
<p>Цар шпурнуў з размаху крэсла, ім хацеў візіра выцяць,</p>
<p>Ды не трапіў, хоць візіру здаўся моцным той удар.</p>
<p>«Як адважыўся сказаць мне, што ўцячы сабраўся віцязь?»</p>
<p>Слёз гарачыя струмені апяклі візіраў твар.</p>
<p> </p>
<p>Слова вымавіць не мог ён, задрыжаў, як ліст у буру,</p>
<p>Выпаўз прэч хутчэй за дзверы, як падбітая ліса;</p>
<p>У палац ішоў вясёлы, а з палаца бег пануры:</p>
<p>Вораг так бы не нашкодзіў, як сабе нашкодзіў сам!</p>
<p> </p>
<p>Ён шаптаў: «Цярпець знявагу богам мне наканавана.</p>
<p>Памыліўся я з-за глупства, не зазнаць мне больш уцех!</p>
<p>Як адважыўся так дзёрзка гаварыць я з гордым панам?</p>
<p>Што ж, плаціць павінен кожны, як і я, за ўласны грэх!»</p>
<p> </p>
<p>Так ішоў візір няшчасны з ганьбай, сорамам і болем;</p>
<p>Спахмурнелы, пры сустрэчы Аўтандзілу ён сказаў:</p>
<p>«Як аддзякаваць табе мне; меў я радасці даволі,—</p>
<p>Вось прыйшоў я зганьбаваны, галаву амаль не склаў».</p>
<p> </p>
<p>І, жартуючы скрозь слёзы, гаварыў далей ён другу,—</p>
<p>Сам з сябе ён кпіў нібыта, ледзь стрымаўшы злы папрок:</p>
<p>«Той губляе слуг, хто плаціць абяцанкай за паслугі;</p>
<p>Кажуць: даўшы добры хабар, з пекла нават чорт уцёк!</p>
<p> </p>
<p>Зневажаў мяне і бэсціў цар, я ж быў, як апантаны;</p>
<p>Ён казаў, што я здзяцінеў, і бязглуздым абвясціў.</p>
<p>Дзе я сорам свой падзену, як у вочы людзям гляну?!</p>
<p>Я дзіўлюся сам дагэтуль, як мяне ён не забіў?!</p>
<p> </p>
<p>Ведаў добра, што рабіў я, і прынёс сябе ў ахвяру,</p>
<p>Прадчуваў я кару злую, ўсё ж пайшоў да ўладара.</p>
<p>Хто пазбегнуць можа гневу, што ляціць з нябёс з-за хмары?!</p>
<p>За цябе гатоў хоць сёння я без страху паміраць!»</p>
<p> </p>
<p>Адказаў візіру віцязь: «Мне не ехаць немагчыма.</p>
<p>Калі ружа вянуць стане, памірае салавей.</p>
<p>Жыватворную расінку ён шукае для любімай,</p>
<p>А не знойдзе, дык пагібель свайму сэрцу ён заве.</p>
<p> </p>
<p>Не магу без Тарыэля ні сядзець, ні ў сне забыцца;</p>
<p>Каб знайсці яго, гатовы я бадзяцца між звяроў!</p>
<p>Цар дарма мяне схіляе ехаць з ворагамі біцца,—</p>
<p>Чым трымаць гвалтоўна сябра, лепш застацца без сяброў!</p>
<p> </p>
<p>Хоць угневаны ён вельмі, ўсё ж цара я ўпрошваць буду,—</p>
<p>Зразумее, можа, зрэшты, як згараю сэрцам я;</p>
<p>Не адпусціць — дык употай волю вольную здабуду,</p>
<p>А калі памру, хай гіне доля горкая мая!»</p>
<p> </p>
<p>Змоўклі. Віцязя паклікаў на абед візір гасцінны;</p>
<p>Частаваў ён госця шчодра, паднасіў яму дары,</p>
<p>Да гасцей старых і юных быў таксама дабрачынны;</p>
<p>Ад яго вярнуўся віцязь, як сцямнела на двары.</p>
<p> </p>
<p>Дома ж кіпарыс чароўны тысяч сто адклаў чырвонцаў,</p>
<p>Трыста штук парчовых скруткаў ён са сховішча дастаў,</p>
<p>І, дадаўшы шэсць дзесяткаў лалаў зыркіх, нібы сонца,</p>
<p>Ён візіру ў падарунак са сваім ганцом паслаў.</p>
<p> </p>
<p>Загадаў сказаць: «Не ў сілах адплаціць я за паслугу,—</p>
<p>Дык не дар, а доўг мой шчыра я прашу цябе прыняць!</p>
<p>Не памру — жыццё ў падзяку я табе аддам, як другу,</p>
<p>Я любоў сваю з тваёю пастараюся зраўняць!»</p>
<p> </p>
<p>Каб уславіць Аўтандзіла, не хапае слоў на гэта,</p>
<p>Ён ва ўсіх сваіх учынках варты быў высокіх дум!</p>
<p>Памагаць павінен кожны дасягнуць другому мэты,</p>
<p>Верны друг не кіне друга, што патрапіў у бяду!</p>
<p> </p>
<h3><a id="chapter32"></a>ГУТАРКА АЎТАНДЗІЛА З ШАРМАДЗІНАМ</h3>
<p> </p>
<p>Віцязь той, што сонцам ззяе, так прамовіў Шармадзіну:</p>
<p>«Гэта дзень маёй надзеі, сэрцу радасць ён нясе;</p>
<p>Ён пакажа, што ты зробіш для мяне з усіх адзіны!»</p>
<p>Дык знайдзі, чытач мой добры, ў дружбе іх глыбокі сэнс!</p>
<p> </p>
<p>Ён сказаў: «Наконт ад'езду цар і слухаць не захоча,</p>
<p>Ён не ведае, што сэрцу толькі дружбы нестае</p>
<p>І што мне без Тарыэля ясны дзень здаецца ноччу!</p>
<p>Здраджу — бог на ліха згоды не даваў і не дае!</p>
<p> </p>
<p>Цвёрда вырашыў быць з другам — не парушу я зароку,—</p>
<p>Той, хто здрадзіць свайму слову — вораг богу, танны хлус!</p>
<p>Сэрца ные і галосіць, бо сардэчны друг далёка,</p>
<p>Скасаваць нішто не зможа вечны сэрцаў двух хаўрус!</p>
<p> </p>
<p>Каб давесці сваю дружбу, ёсць на свеце тры навукі:</p>
<p>Быць перш-наперш разам з другам, жыць у згодзе дзень у дзень;</p>
<p>Па-другое, ўсім дзяліцца, каб дарылі радасць рукі,</p>
<p>І, па-трэцяе, быць смелым, калі друг твой у бядзе!</p>
<p> </p>
<p>Скарачаць размову трэба — кожны справе хай паслужыць.</p>
<p>Загаю я раны сэрца, калі ўдасца мне ўцячы.</p>
<p>Абяцай жа ў час разлукі, я прашу цябе, мой дружа,</p>
<p>Што выконваць будзеш шчыра ўсё, чаму цябе вучыў!</p>
<p> </p>
<p>Перш за ўсё адданым службе будзь, як быць мы ўсе павінны,—</p>
<p>Пакажы сваю сумленнасць, непадкупнасць пакажы;</p>
<p>Войскам ты кіруй адменна, замак мой ахоўвай пільна;</p>
<p>Ты служыў дагэтуль добра, яшчэ лепш ты паслужы!</p>
<p> </p>
<p>Барані свой край, каб вораг не пайшоў на нас паходам;.</p>
<p>Добрым будзь для добрых, злыдням не давай хады нідзе!</p>
<p>Як вярнуся — найвышэйшай надзялю узнагародай;</p>
<p>Служба спраўная ніколі задарма не прападзе!»</p>
<p> </p>
<p>Шармадзін, пачуўшы гэта, поўны смутку, плакаў горка;</p>
<p>Ён сказаў: «Я не баюся заставацца сам з сабой,</p>
<p>Аднаго баюся: сэрца без цябе туга агорне!</p>
<p>Лепш у доўгую дарогу ты вазьмі мяне з сабой!</p>
<p> </p>
<p>Не чутно было, каб віцязь быў адзін у падарожжы,</p>
<p>Не чутно было, каб кінуў у бядзе слуга яго.</p>
<p>Як адзін тут жыць я буду, аб табе гадаць трывожна?»</p>
<p>Адказаў на гэта віцязь: «Слова не змяню свайго!</p>
<p> </p>
<p>Веру я ў тваю адданасць, мне любоў твая — не жарты,</p>
<p>Не магу з табой згадзіцца, свет варожы да мяне.</p>
<p>На каго я ўсё пакіну, замяніць мяне хто варты?</p>
<p>Супакойся, не магу я ўзяць цябе з сабою, не!</p>
<p> </p>
<p>Шлях міджнура — вандраванні на чужыне ў адзіноце,</p>
<p>Кроў і слёзы закаханы мусіць моўчкі з гора ліць;</p>
<p>Лёс міджнура — ўцехі пошук, дні і ночы у маркоце,—</p>
<p>Свет такім, павер мне, створан, і не нам яго змяніць!</p>
<p> </p>
<p>Дзе б ні быў я, пастарайся не забыць мяне ніколі;</p>
<p>Сам сабе слугой я стану, да ўсяго знайду ключы.</p>
<p>Трэба мужным быць мужчыне і змагацца з лютай доляй,-</p>
<p>Той нікчэмны, спраў ганебных хто не змог перамагчы!</p>
<p> </p>
<p>Я не з тых, хто ў свеце толькі агурком існуе спелым,—</p>
<p>Мне за друга дарагога не шкада жыццё аддаць!</p>
<p>Я спытаў дазволу ў сонца — ў шлях мяне пусціла смелы;</p>
<p>Калі я яе пакінуў, што мне дом свой шкадаваць?!</p>
<p> </p>
<p>Перадаць хачу з табою запавет мой Растэвану,</p>
<p>Хай цябе шануе шчыра так, як я цябе любіў.</p>
<p>А памру — не паддавайся д'ябла хціваму жаданню,—</p>
<p>Плач па мне, але з адчаю сам сябе не загубі!»</p>
<p> </p>
<h3><a id="chapter33"></a>АЎТАНДЗІЛАЎ ЗАПАВЕТ ЦАРУ РАСТЭВАНУ</h3>
<p> </p>
<p>Сеў пісаць ён запавет свой — словы сумныя ліліся:</p>
<p>«Цар, я змушаны таемна ехаць, каб знайсці таго,</p>
<p>Без каго агнём палаю, без каго жыцця не мыслю,—</p>
<p>Будзь жа літасцівы, гневу ты пазбаў мяне свайго!</p>
<p> </p>
<p>Добра ведаю, што ўчынак для цябе мой нечаканы,</p>
<p>Што шукаць іду я друга — не такая ўжо віна.</p>
<p>Словы мудрыя Платона прывяду табе з пашанай:</p>
<p>«Разам з целам губяць душу і няшчырасць і мана!»</p>
<p> </p>
<p>У мяне ляжыць пачатак і няшчасця й цяжкай страты, —</p>
<p>Ці ж забыць магу я друга, што за брата даражэй?!</p>
<p>Што бяздзейнаму навука філасофіі багатай?</p>
<p>Мэта ўсякага пазнання — стаць да ісціны бліжэй.</p>
<p> </p>
<p>Што апосталы пісалі пра каханне — верыць трэба:</p>
<p>Сэнсу мудрых запаветаў у вяках не пастарэць.</p>
<p>«Нас каханне узвышае!» — звон іх слоў ляцеў да неба;</p>
<p>Калі ты не разумееш, як жа іншым зразумець?</p>
<p> </p>
<p>Творца даў мне досыць сілы, каб нікому не скарыцца,</p>
<p>Бачыць ён усё на свеце, хоць не бачым мы яго;</p>
<p>На зямлі істоце кожнай вызначае ён граніцы,</p>
<p>Ён з адзінкі творыць сотню, з сотні робіць аднаго!</p>
<p> </p>
<p>Што яму непажадана, дык таго павек не будзе.</p>
<p>Без прамення ружа звяне, ператворыцца ў асцё.</p>
<p>Ўсё прыгожае на свеце асалоду ў душах будзіць;</p>
<p>Мне без друга стане хутка немагчымасцю жыццё!</p>
<p> </p>
<p>Ты прабач за неслухмянасць, не пазбаў сваёй увагі:</p>
<p>Я, палоннік дум агнёвых, твой не выканаў загад.</p>
<p>Мой ад'езд — бальзам гаючы, ён глыток вады ад смагі.</p>
<p>Дзе б ні быў я — вольнай волі я ўсё роўна буду рад!</p>
<p> </p>
<p>Слёзы мне не дапамогуць, мужнасць — шлях цяпер адзіны,</p>
<p>Бо не ўнікнеш волі вышняй, што прызначана з нябёс.</p>
<p>Муж цярплівы быць павінен, не скарыцца злой гадзіне,—</p>
<p>Ні адна душа жывая не абыдзе ўласны лёс!</p>
<p> </p>
<p>Што прызначыць бог — прыму я і пакорна і пачціва,</p>
<p>А вярнуся — будзе ў сэрцы хай не попел, а спакой.</p>
<p>Хай цябе я зноў убачу і багатым і шчаслівым;</p>
<p>Памагаць жа пабраціму — гэта ўвесь здабытак мой!</p>
<p> </p>
<p>Цар, прыму любую кару, калі ў чым я вінаваты,</p>
<p>Хіба ж гэты мой учынак пакладзе на твар твой сум?</p>
<p>Калі здраджу Тарыэлю, буду я людзьмі пракляты,</p>
<p>Ён жа зганьбіць на тым свеце, як сустрэнем страшны суд!</p>
<p> </p>
<p>Пра сяброў сваіх адданых клапаціцца трэба людзям.</p>
<p>Праклінаю бессаромных, што хаваюць здрады лёд.</p>
<p>Ці ж сапраўдны друг героя ў час цяжкі падводзіць будзе?</p>
<p>Горш няма таго ваякі, што спазніўся у паход!</p>
<p> </p>
<p>Хто у бойцы забаяўся — асмяюць таго нашчадкі</p>
<p>Лепш не бачыць баязліўца, што бяжыць, схавацца дзе б.</p>
<p>Славу здабываць пачэсней, чым багацце і дастаткі,—</p>
<p>Баязлівец горш жанчыны, што на прасніцы прадзе!</p>
<p> </p>
<p>Смерць не спыняць пуцявіны, што ляглі між кручаў горных;</p>
<p>Ці ваяка ты адважны, ці маленькае дзіця —</p>
<p>І старых і юных зрэшты да сябе зямля прыгорне,—</p>
<p>Смерць са славай лепш усё ж ткі зганьбаванага жыцця!</p>
<p> </p>
<p>Цар, асмелюся нарэшце і такое я зазначыць:</p>
<p>Памыляецца, і двойчы, хто забыў смяротны час,—</p>
<p>Ходзіць смерць удзень і ўночы, хоць ніхто яе не бачыць!</p>
<p>Калі я цябе не ўбачу, значыць, я навек пагас!</p>
<p> </p>
<p>Калі я сваю пагібель на чужыне напаткаю</p>
<p>І бадзягаю сканаю на чужой зямлі сырой,</p>
<p>Не загорнуць мяне ў саван людзі ў тым нязнаным краю,—</p>
<p>Ты ж згадай у сэрцы з жалем — выхаванец быў я твой!</p>
<p> </p>
<p>Ты раздай маю маёмасць незаможнаму народу,</p>
<p>Хай багатым стане бедны, стануць вольнымі рабы;</p>
<p>Дай прытулак сіраціне, хто не бачыў шчасця зроду,—</p>
<p>Каб мяне благаслаўлялі, за мяне дабро зрабі!</p>
<p> </p>
<p>Што тваіх не варта скарбніц, ты аддай таксама людзям,</p>
<p>Што сіротам на прытулкі, што на новыя масты.</p>
<p>Не шкадуй маіх здабыткаў, шчасця бедным хай прыбудзе.</p>
<p>Пагасіць агонь мой можаш на ўвесь свет адзіны ты!</p>
<p> </p>
<p>Ад мяне ты болей вестак не чакай цяпер ніколі,</p>
<p>Я душу аддаў з даверам, я раскрыў свае шляхі.</p>
<p>Ні сябе, ні думак чыстых д'яблу я не дам адолець.</p>
<p>За мяне маліся богу, дараваў каб мне грахі!</p>
<p> </p>
<p>Я прашу: ты Шармадзіна падтрымай сваёй увагай,</p>
<p>Шмат нягод яму паслала ў гэты год жыццё, як ноч.</p>
<p>Да яго, прашу, будзь ласкаў, не цвялі яго знявагай,</p>
<p>Каб дарэмна слёз не ліў ён са сваіх старэчых воч!</p>
<p> </p>
<p>Запавет уласнаручны мой на гэтым я канчаю.</p>
<p>Пакідаю, мой настаўнік. Я ў трывозе і ў журбе.</p>
<p>Не смуткуй дарма, ўладар мой, ад душы табе жадаю,</p>
<p>Жыць на страх варожым злыдням зычу шмат гадоў табе!»</p>
<p> </p>
<p>Скончыў ён і запавет свой даў у рукі Шармадзіну:</p>
<p>«Не марудзь, ідзі ў палацы, ўсё зрабі, як я сказаў!</p>
<p>Ты з усіх, адданых службе, быў дарадцам мне адзіным!»</p>
<p>І з крывавымі слязамі моўчкі ён слугу абняў.</p>
<p> </p>
<h3><a id="chapter34"></a>МАЛІТВА АЎТАНДЗІЛА</h3>
<p> </p>
<p>Ён маліўся: «Бог вялікі, цар над небам і зямлёю,</p>
<p>Шлеш ты людзям і пакуты, шлеш ты людзям і дабро,</p>
<p>Непазнаны, невыказны, мудрай воляю сваёю</p>
<p>Памажы стрымаць каханне, што вар'юе ў жылах кроў!</p>
<p> </p>
<p>Божа, ўсё табе пакорна: высі гор, прасцяг бясконцы,</p>
<p>Даў ты жар кахання сэрцу і стварыў яго закон.</p>
<p>Разлучае свет няўмольны зноў мяне з чароўным сонцам,—</p>
<p>Не губі ж кахання зерне, што ўзрасло з юнацкіх дзён!</p>
<p> </p>
<p>Божа мілы! Без цябе я ў гэтым свеце — сіраціна.</p>
<p>Дзе б ні йшоў я, дзе б ні ехаў, ты мяне не пакідай:</p>
<p>Памажы мне знішчыць злыдняў, буру ў моры, д'ябла кпіны!</p>
<p>Адслужу, калі ўратуеш, прынясу ахвяру ў дар!»</p>
<p> </p>
<p>Памаліўшыся, ускочыў на каня і — за вароты,</p>
<p>Развітаўся з Шармадзінам; той, нябога, зарыдаў,</p>
<p>Біць пачаў сябе у грудзі, шчокі драць з тае гароты,—</p>
<p>Точыць сэрца жаль васалу, што пакінуў гаспадар!</p>
<p> </p>
<h3><a id="chapter35"></a>РАСТЭВАН ДАВЕДВАЕЦЦА ПРА ТАЕМНЫ АД'ЕЗД АЎТАНДЗІЛА</h3>
<p> </p>
<p>Павяду цяпер расказ я пра знікненне Аўтандзіла.</p>
<p>Цар у гэты дзень нікога не схацеў зусім прыняць.</p>
<p>Раніцою ўстаў у гневе, аганькі ў вачах іскрылі;</p>
<p>Загадаў свайго візіра у палац хутчэй пазваць.</p>
<p> </p>
<p>Уваходзіць той нясмела, апусціўшы вочы долу.</p>
<p>Цар сказаў: «Забыць хачу я пра размову, што была.</p>
<p>Быў разгневаны я моцна ўчора, як раней ніколі,</p>
<p>І цябе зняважыў злосны, хоць цяпер не помню зла.</p>
<p> </p>
<p>Чым я скрыўдзіў Аўтандзіла — адкажы мне проста ў вочы.</p>
<p>«Злосць дабра не родзіць» — мудрасць вучыць з даўняе пары.</p>
<p>Вось таму не злуй другога, калі сам быць добрым хочаш.</p>
<p>А цяпер скажы спачатку, што ты ўчора гаварыў?»</p>
<p> </p>
<p>І візір, цару слухмяны, паўтарыў усё да слова.</p>
<p>Той праслухаў і спаспету перадаў, стрымаўшы гнеў:</p>
<p>«Буду я няхай лявітам, калі ты не безгаловы,</p>
<p>Бо, забыўшы пра пашану, супярэчыць смееш мне».</p>
<p> </p>
<p>Ад цара візір пануры заспяшаўся да спаспета.</p>
<p>Тут ад слуг яго дазнаўся — знік таемна Аўтандзіл.</p>
<p>Ён сказаў: «Пайсці з дакладам — узлуецца цар за гэта;</p>
<p>Хай ідзе, хто больш смялейшы, каму свет ужо не міл».</p>
<p> </p>
<p>Вестак цар не дачакаўся, слуг паслаў пра ўсё дазнацца,</p>
<p>Расказаць яму ўсю праўду не адважваўся ніхто.</p>
<p>І раптоўнае сумненне стала ў думкі пракрадацца:</p>
<p>«Збег, напэўна, віцязь мужны, хто адзін мацней за сто».</p>
<p> </p>
<p>Галаву схіліўшы долу і ў вялікім засмучэнні</p>
<p>Загадаў ізноў візіра клікаць зараз жа ў палац:</p>
<p>«Хай раскажа, ашуканец, пра нядобрае здарэнне».</p>
<p>Той з'явіўся і ад страху на нагах не мог стаяць.</p>
<p> </p>
<p>З асцярогаю да трона падышоў ён анямелы.</p>
<p>Цар спытаў: «Няўжо, як месяц, наша сонейка зайшло?»</p>
<p>І пра ўсё без ашуканства расказаў візір збялелы:</p>
<p>«Наша сонца ўкрылі хмары, нібы чорнае крыло».</p>
<p> </p>
<p>Словы гэтыя пачуўшы, цар крычаў, як ачмурэлы,</p>
<p>Валасы ірваў сівыя, раздзіраў шалёна твар:</p>
<p>«Ты нашто мяне пакінуў, выхаванец самы смелы,</p>
<p>У які ты край далёкі свае крокі скіраваў?</p>
<p> </p>
<p>Калі розум свой не страціў, ты не будзеш у бядоце.</p>
<p>Апусцеў палац мой пышны, змрок цяпер пануе тут.</p>
<p>На каго мяне пакінуў ты ў сірочай адзіноце?</p>
<p>Покуль разам мы не будзем — не пазбаўлюся пакут.</p>
<p> </p>
<p>Больш цябе я не пабачу, як імчышся з палявання,</p>
<p>Не пабачу, як у гульнях ты паказваеш свой спрыт,</p>
<p>Не пачую мілагучны голас, поўны хвалявання,—</p>
<p>Дык нашто мне ўсё багацце, гэты трон, і меч, і шчыт?</p>
<p> </p>
<p>У далёкіх вандраваннях не знясіліць цябе голад,</p>
<p>Дапамогуць лук і стрэлы ўзяць здабычу не адну,</p>
<p>Ты пакуты і бядоты пераможаш з божай воляй,</p>
<p>Але хто мяне аплача, калі лягу я ў труну?»</p>
<p> </p>
<p>І сышліся ўсе на воклік, і пачуўся плач і лямант,</p>
<p>Валасы з барод ірвалі ўсе, хто блізкі быў цару.</p>
<p>І крычалі: «Меркне сонца, нам у вочы больш не гляне,</p>
<p>Не пабачыць нам у змроку яснатварую зару!»</p>
<p> </p>
<p>Валадар сярод прыдворных, што дзялілі з ім гаркоту,</p>
<p>Гаварыў скрозь слёзы: «Гляньце, сонца нам святло не шле.</p>
<p>Чым мы віцязя ўгнявілі, што пакінуў нас употай?</p>
<p>Хто ж цяпер над нашым войскам горда стане на чале?»</p>
<p> </p>
<p>І калі рыданні сціхлі, уладар спытаўся ў знаці:</p>
<p>«Адкажыце мне, паехаў ён са світай ці адзін?»</p>
<p>Тут з'яўляецца са скруткам нечакана у палацы,</p>
<p>Поўны боязі і скрухі, пабялелы Шармадзін.</p>
<p> </p>
<p>Ён сказаў: «Пергамент гэты я знайшоў у спачывальні,</p>
<p>Дзе разгубленыя слугі горка плакалі па ім.</p>
<p>Ён зусім адзін падаўся ў ціхі час перадсвітальны.</p>
<p>Самай лютай кары варты недаглядам я сваім».</p>
<p> </p>
<p>Запавет перачытаўшы, цар сказаў: «З хвіліны гэтай</p>
<p>Каб ніхто адзенняў пышных на сябе надзець не мог.</p>
<p>Хай удовы і сіроты моляць бога, каб спаспета</p>
<p>Ад няшчасця і напасці у дарозе засцярог».</p>
<p> </p>
<h3><a id="chapter36"></a>АЎТАНДЗІЛ ЕДЗЕ ДРУГІ РАЗ ДЛЯ СУСТРЭЧЫ З ТАРЫЭЛЕМ</h3>
<p> </p>
<p>Зіхаціць чароўны месяц, калі знікне сонца з неба;</p>
<p>Побач з сонцам прамяністым ён пакорна растае.</p>
<p>А без сонца чэзне ружа, для жыцця святло ёй трэба.</p>
<p>Так і мы гібеем марна, калі мілай нестае.</p>
<p> </p>
<p>А цяпер расказ прадоўжым пра блуканні Аўтандзіла.</p>
<p>Поўны смутку ехаў віцязь, засцілалі слёзы даль.</p>
<p>Ён маліў, каб сонца ярка вобраз любай азарыла,</p>
<p>А калі не бачыў сонца, змрокам слалася нуда.</p>
<p> </p>
<p>Зубы сціснуўшы маўчаў ён, слова вымавіць не ў сілах,</p>
<p>З плынню шпаркай рэчкі Тыгра слёзы ён свае мяшаў.</p>
<p>Сам не ведаў, куды ехаў, бо з дарогі ліха збіла,</p>
<p>І смылела ў адзіноце шматпакутная душа.</p>
<p> </p>
<p>Думаў так ён аб каханай: «Як мне вытрымаць разлуку?</p>
<p>Розум я з табой пакінуў, думкай мкнуся наўздагон.</p>
<p>І ляціць гарачы позірк, абмінуўшы тлён дакукі.</p>
<p>Лёс не лёгкі закаханых, толькі горай без яго.</p>
<p> </p>
<p>Не знайду нідзе спакою, смутку цяжкаму адданы.</p>
<p>Я б даўно з сабой пакончыў, ды шкадую слёз тваіх.</p>
<p>Не магу я быць прычынай гора горкага каханай,</p>
<p>І нягоды, і пакуты ўсе сцярплю за абаіх».</p>
<p> </p>
<p>Гаварыў ён: «Дзесяць коп'яў сэрца мне працялі. Гэта</p>
<p>Стрэлы-вейкі, што наўкола воч бяздонных сталі ўкруг.</p>
<p>Позірк твой цямней агату спапяліў мяне дашчэнту,</p>
<p>Вусны, бровы паланілі. Я ўспамінамі гару.</p>
<p> </p>
<p>Сонца, ты — ўладар сусвету, ноч у дзень ператвараеш,</p>
<p>Часу ты не падуладна, моц вышэйшага ў табе,</p>
<p>Ты сузор'яў мірыяды можаш зрынуць з небакраю,—</p>
<p>Дык пашлі сустрэчу з любай і не дай з нуды гібець.</p>
<p> </p>
<p>Ты, каго лічыў за бога мудры род людскі спрадвеку,</p>
<p>Дай пазбавіцца пакуты, зняць няволі ланцугі.</p>
<p>Я шукаю лал дзівосны, а згубіў агату кветы.</p>
<p>З любай быў — гарэў пакутай, без яе — памру з тугі».</p>
<p> </p>
<p>Раставаў ён тонкай свечкай у пакутных тых маленнях,</p>
<p>Але сам ляцеў стралою, каб другім дапамагчы.</p>
<p>Высыпала неба зоркі — бачыў любых воч мігценне,</p>
<p>З імі вёў, нібы з каханай, ён гаворку уначы.</p>
<p> </p>
<p>Ён упрошваў месяц ясны: «Богам я малю — будзь ласкаў,</p>
<p>Ты распальваеш каханнем, ты міджнурам мукі шлеш,</p>
<p>Але ж ты даеш збавенне, свеціш ім надзеі бляскам,—</p>
<p>Дай злучыцца з той, што ззяе мне здаля ў тваім святле».</p>
<p> </p>
<p>Днём знясілены спякотай, ён чакаў заходу сонца.</p>
<p>Каля рэчак прахалоду ён знаходзіў і начлег.</p>
<p>І ліліся ў плынь рачную слёз крывавыя азёрцы,</p>
<p>А назаўтра віхрам мчаўся ён, прыгнуўшыся ў сядле.</p>
<p> </p>
<p>Як чынара, зграбны станам, ехаў віцязь, поўны жалю,</p>
<p>І, падстрэліўшы казулю, сеў падсмажыць пад гарой.</p>
<p>Сам, сілкуючыся, думаў: «Грудзі Марс працяў кінжалам,—</p>
<p>Ружу страціў, дык ці знойдзеш шчасце ў красцы палявой?»</p>
<p> </p>
<p>Не знайду я слоў патрэбных расказаць пра ўсе нягоды,</p>
<p>Як бадзяўся віцязь бедны, як ён небу скаргі слаў,</p>
<p>Як крывавіў ружу твару, як мінаў узгоркі, броды,</p>
<p>Покуль сцежка да пячоры ўжо вядомай прывяла.</p>
<p> </p>
<p>Тут Асмат з пячоры выйшла і, заўважыўшы героя,</p>
<p>З крыкам радасным падбегла, слёзы ззялі уваччу.</p>
<p>Абняліся яны моцна, быццам родны брат з сястрою,—</p>
<p>Той бясконца рад сустрэчы, хто разлукі боль адчуў.</p>
<p> </p>
<p>Аўтандзіл спытаўся ў дзевы: «Ну, а дзе ж мой брат названы?»</p>
<p>Адказала тая з плачам, не стрымаўшы слёз ручай:</p>
<p>«З той пары, як ты паехаў, не чуваць аб ім нізвання,</p>
<p>Дзе ён, як ён — невядома, я адна прыйшла ў адчай».</p>
<p> </p>
<p>Гэта вестка-неспадзеўка, як кап'ё, працяла сэрца:</p>
<p>«О сястра,— сказаў са скрухай,— як жа гэта можа быць?</p>
<p>Мы кляліся узаемна, я спяшаўся, каб сустрэцца,</p>
<p>Як жа мог ён слову здрадзіць, як ён клятву мог забыць?</p>
<p> </p>
<p>Мне ж была зусім не лёгкай з ім кароткая разлука.</p>
<p>Як магло такое стацца, што ён дружбу занядбаў?</p>
<p>Як забыцца мог на тое, што злучыла нашы рукі?</p>
<p>Але што дарма здзіўляцца — лёс даўно мне ліхам стаў!»</p>
<p> </p>
<p>Зноў яму сказала дзева: «Разважаеш ты цвяроза,</p>
<p>Але ўважна ты паслухай, што скажу табе цяпер:</p>
<p>Той стрымае слова клятвы, хто яшчэ не страціў розум,</p>
<p>Ён жа стаў вар'ят сапраўдны і блукае, быццам звер.</p>
<p> </p>
<p>Розум з сэрцам і душою у адзін ланцуг скаваны,</p>
<p>Гіне розум, дык астатніх за сабой туды ж вядзе.</p>
<p>Так і віцязь звар'яцелы шнырыць зверам зацкаваным.</p>
<p>Дык жа ведай, што спакою не знаходзіць ён нідзе.</p>
<p> </p>
<p>Не крыўдуй на Тарыэля, што пакінуў свайго друга;</p>
<p>Як душа яго палае, сіл не маю расказаць:</p>
<p>Ад пакут язык нямее і няволіць сэрца скруха,</p>
<p>Так кажу, бо лёс прымусіў з ім супольна гараваць.</p>
<p> </p>
<p>Не, такіх выпрабаванняў не адчуў ніхто спрадвеку,</p>
<p>Іх не вытрымаў бы камень — перацёрся б ён на друз,</p>
<p>А ад слёз, што ім праліты, з берагоў бы выйшлі рэкі,</p>
<p>Кожны з нас мудрэц вялікі, у бядзе пакуль не ўгруз.</p>
<p> </p>
<p>Запытала Тарыэля я ў хвіліну развітання:</p>
<p>«Што сказаць мне Аўтандзілу, калі вернецца сюды?»</p>
<p>Адказаў: «Пакуль жывы я — не парушу абяцання,</p>
<p>Буду блізка, хай чакае мяне віцязь малады.</p>
<p> </p>
<p>Слова я сваё стрымаю — дружбе здрадзіць я не здольны.</p>
<p>Дачакаюся сустрэчы, хоць гарыць душа тугой.</p>
<p>Хай паплача, калі буду смерцю скошаны няўмольнай,</p>
<p>А жывым застане — разам шчасны момант стрэнем той».</p>
<p> </p>
<p>З той пары схавала сонца для мяне сваё аблічча,</p>
<p>Мае стогны паўтарае толькі рэха гэтых скал.</p>
<p>Я блукаю па цяснінах — іх буджу я сваім клічам,</p>
<p>Абмінае мяне нават смерці жорсткая рука.</p>
<p> </p>
<p>Кажуць людзі, што ў Кітаі камень ёсць з мудрэйшых сказам:</p>
<p>«Хто сяброў шукаць не хоча — першы вораг сам сабе».</p>
<p>Ружы шчок шафранам сталі у таго, хто знік адразу.</p>
<p>Ты знайсці яго павінен — лёс падказвае табе».</p>
<p> </p>
<p>Адказаў: «З табою згодзен і апраўдвацца не буду,</p>
<p>Толькі ведай, што для друга не шкадую я ахвяр.</p>
<p>Сам сябе ўсяго пазбавіў, што шукаю — я здабуду,</p>
<p>Так алень вады шукае, калі зморыць спёкі жар.</p>
<p> </p>
<p>Тую, хто ярчэй рубіну у жамчужным абрамленні,</p>
<p>Я пакінуў, хоць каханнем сэрца з сэрцам не злучыў.</p>
<p>Тым жа, хто асыпаў ласкай, адплаціў я несумленна,</p>
<p>Ім замест падзякі шчырай засмучэнне несучы.</p>
<p> </p>
<p>Валадар мой і заступнік, той, хто даў мне выхаванне,</p>
<p>Хто, як снег, багацці сыпаў шчодрай жменяю сваёй,</p>
<p>Тым благім маім учынкам вераломна ашуканы.</p>
<p>За грахі мне ўсемагутны не пашле цяпер спакой.</p>
<p> </p>
<p>Так я ўсё раблю для друга, хоць зазнаў нягод замнога,</p>
<p>Дзень і ноч хаджу, блукаю, а яго нідзе няма.</p>
<p>Дзе ж ён, той, па кім сумую, дзе лягла яго дарога?</p>
<p>І я, стомлены, ўжо бачу, што пакутаваў дарма.</p>
<p> </p>
<p>Скончым гэтую размову, не памогуць справе словы,</p>
<p>Што мінула — не шкадую, як гаворыць мудрасць нам.</p>
<p>Не знайду, дык не вярнуся, да пагібелі гатовы;</p>
<p>Што ўпікаць дарэмна бога, калі тут свая віна».</p>
<p> </p>
<p>Змоўк на гэтым і паехаў праз лагчыны і цясніны,</p>
<p>Перасек ручай бурлівы і памчаўся ў край чужы.</p>
<p>Халадзіў павеўны ветрык ружу, вартую рубіну,</p>
<p>Зноў бяздомным валацугам віцязь бедны затужыў:</p>
<p> </p>
<p>«Чым жа, божа, саграшыў я, што мне шлеш цяжкую кару,</p>
<p>Я цярплю разлуку з другам, сам пазбаўлены ўсяго.</p>
<p>Аб дваіх адзін сумую, над жыццём навіслі хмары,</p>
<p>А загіну — божай кары спапяліць мяне агонь.</p>
<p> </p>
<p>Мне асцём калючых ружаў сэрца друг параніў моцна.</p>
<p>Я застаўся верны клятве, ён жа здрадзіў ёй і знік.</p>
<p>Калі ён загіне дзесьці, стане дзень мне ноччу змрочнай,</p>
<p>Не знайду такога болей, хоць наш свет людзьмі вялік.</p>
<p> </p>
<p>Неразумна аддавацца толькі смутку ў час няшчасны,—</p>
<p>Хіба слёзы калі-небудзь ратавалі ад бяды?</p>
<p>Лепш спакойна ўсё узважыць і кірунак выбраць ясны,</p>
<p>Я знайду таго, хто станам, быццам ясень малады».</p>
<p> </p>
<p>Зноў на пошукі паехаў па нязведанай краіне,</p>
<p>Ён шукаў і клікаў друга без спачынку ноч і дзень.</p>
<p>Трое сутак вандраваў ён па лясах і па далінах,</p>
<p>Толькі друга Тарыэля адшукаць не мог нідзе.</p>
<p> </p>
<p>Гаварыў ён: «Божа мілы, я жыццю свайму не рады,</p>
<p>Чым я грэшны, што прыпала толькі скруха ды бяда?</p>
<p>Ты для ўсіх суддзя адзіны, адары сваёй спагадай,</p>
<p>Скараці жыцця гадзіны — перамогу толькі дай!»</p>
<p> </p>
<h3><a id="chapter37"></a>АЎТАНДЗІЛ ЗНАХОДЗІЦЬ НЕПРЫТОМНАГА ТАРЫЭЛЯ</h3>
<p> </p>
<p>Ехаў віцязь невясёлы, на гару вяла дарога.</p>
<p>Глянуў зверху у лагчыну, дзе зганяла цень святло.</p>
<p>Раптам бачыць са здзіўленнем паміж хмызаў варанога.</p>
<p>Крыкнуў ён: «Нарэшце шчасце к Тарыэлю прывяло!»</p>
<p> </p>
<p>Ён ажыў адразу, радасць затапіла сэрца хваляй,</p>
<p>Знік адчай і горкі смутак, праясніўся далягляд.</p>
<p>Не паспеўшы звянуць, ружа хараством ізноў заззяла;</p>
<p>Паляцеў ён, нібы віхар, друга ўбачыўшы здаля.</p>
<p> </p>
<p>Тарыэль не адгукнуўся, распасцерты на імшары,</p>
<p>Белы быў, нібы кранула смерць яго сваёй рукой.</p>
<p>На шматкі каўнер парваны, запяклася кроў на твары,</p>
<p>І здавалася, што вечны ахапіў яго спакой.</p>
<p> </p>
<p>Побач леў валяўся мёртвы, востры меч дамаскай сталі,</p>
<p>Тыгр наводдаль нерухомы, як падкошаны, ляжаў.</p>
<p>Па абліччы Тарыэля слёзы горкія сцякалі,</p>
<p>І агнём гарэла сэрца, і ў вачах свяціўся жаль.</p>
<p> </p>
<p>Непрытомнасцю скаваны, ён не мог расплюшчыць вочы,</p>
<p>Нібы вейкі закранула смерці чорнае крыло.</p>
<p>Аўтандзіл паклікаў друга. Не было адказу. Скочыў</p>
<p>Ён з каня. Абняў, як брата, і крануў рукой чало.</p>
<p> </p>
<p>Выцер твар ён Тарыэлю асцярожнаю рукою,</p>
<p>На зямлю прысеў і клікаў, сонны будзячы разлог.</p>
<p>«Ты прачніся, дружа мілы, азірніся — я з табою!»</p>
<p>Той падняў крыху павекі, слова ж вымавіць не мог.</p>
<p> </p>
<p>Я пра ўсё, што адбылося, песні шчырыя складаю:</p>
<p>Дапамог сяброўскі клопат — апрытомнеў Тарыэль.</p>
<p>Абняліся пабрацімы. Бачыць бог, ні ў якім краю</p>
<p>Не знайсці такіх асілкаў — абыдзі хоць сто зямель!</p>
<p> </p>
<p>Тарыэль прамовіў: «Клятву я сваю стрымаў, як бачыш.</p>
<p>Да сустрэчы нашай братняй я усё ж такі дажыў.</p>
<p>А цяпер мяне пакінь ты, палічу я смерць за ўдачу:</p>
<p>Не аддай звяругам цела, а ў магілу палажы».</p>
<p> </p>
<p>Аўтандзіл сказаў: «Даволі! Ты ліхой аддаўся звадзе.</p>
<p>Хто не быў міджнурам юным, хто каханнем не гарэў?</p>
<p>Але хто з людзей смяротных у вар'яцкім гінуў чадзе,</p>
<p>Хто даваў наўмысне д'яблу весці свой смяротны рэй?</p>
<p> </p>
<p>Калі з мудрасцю сябруеш — ведай, мудрасць так гаворыць:</p>
<p>Муж адважным быць павінен, не губляцца анідзе,</p>
<p>Цвёрдым стаць перад навалай, не схіляцца у пакоры,</p>
<p>Калі ж часам з глузду з'едзе — быць тады ліхой бядзе.</p>
<p> </p>
<p>Ты, мудрэц, не разумееш, мудрых ісцін запаветы.</p>
<p>Як сярод звяроў пустэльні сцішыш ты кахання пал?</p>
<p>Як, загінуўшы, пабачыш тую, хто твой вечны светач?</p>
<p>Для чаго здаровым лекі альбо мёртвым кветак пах?</p>
<p> </p>
<p>Хто, скажы, не быў міджнурам, не палаў агнём жадання?</p>
<p>Не адчуў салодкай мукі, чэмер горкі цяжкіх страт?</p>
<p>Што раджалася без болю? Дык нашто ж твае літанні?</p>
<p>Хто сарваў без церняў ружу, хоць і быў той ружы рад?</p>
<p> </p>
<p>Запыталі неяк ружу: «Ты красою ўсіх чаруеш,</p>
<p>Дык чаму шыпамі раніш?» Адказала ружа так:</p>
<p>«Паспытаўшы смак гаркоты, асалоду лепш адчуеш.</p>
<p>А краса, што ўсім даступна, траціць свой прывабны смак».</p>
<p> </p>
<p>Калі кветка нежывая так разумна адказала,</p>
<p>Хто ж тады здабудзе шчасце без нягод і без турбот?</p>
<p>Не было б ад зла ратунку, каб дабро не панавала.</p>
<p>Ганіць свет — дарма, калі ты не зазнаў яго даброт.</p>
<p> </p>
<p>Слухай, што табе скажу я. На каня хутчэй садзіся,</p>
<p>Думкі змрочныя гані ты ад сябе далёка прэч.</p>
<p>Ты жаданням сваім прагным не паддайся, не скарыся,</p>
<p>І гару пакут сардэчных скіне розум светлы з плеч».</p>
<p> </p>
<p>Тарыэль яму гаворыць: «Слоў няма на довад важкі.</p>
<p>Зразумець твае папрокі сіл не мае розум мой.</p>
<p>Калі гора гне другога, нам лячыць яго не цяжка.</p>
<p>Сваю радасць адшукаю там, дзе вечны супакой.</p>
<p> </p>
<p>Аднае жадаю ласкі перад смерцю я ад бога,</p>
<p>Каб разлучаных на гэтым, ён злучыў на свеце тым.</p>
<p>Каб, сустрэўшыся з каханай, кроплю шчасця меў нябога.</p>
<p>Будзь, прашу я, верным братам да магільнае пліты.</p>
<p> </p>
<p>Зноў спаткацца з любай сэрцу ўсёй душою я жадаю,</p>
<p>З ёю буду я шчаслівы, як на той з'яўлюся свет.</p>
<p>Калі любая заплача, у адказ я зарыдаю,</p>
<p>Вось найлепшая парада — не губляць за сэрцам след.</p>
<p> </p>
<p>Вось табе мая ўся праўда: да жыцця няма звароту,</p>
<p>Смерць лунае нада мною, дык жыццём не спакушай,</p>
<p>А пакінь мяне ў спакоі; тленне хай пачне работу,</p>
<p>Каб хутчэй у свеце духаў апынулася душа.</p>
<p> </p>
<p>Слоў тваіх я не прымаю, не патрэбны мне парады.</p>
<p>Смерць пільнуе, бо замкнуўся вузкі круг майго жыцця.</p>
<p>Усяму, чым свет багаты, я, вар'ят, цяпер не рады,</p>
<p>Хутка сам я прахам стану ў цёмным царстве небыцця.</p>
<p> </p>
<p>Мудрасць? Хто ёй служыць мудра? Хіба ж будзе ёй слухмяны</p>
<p>Той, хто сам, вар'ятам стаўшы, гіне ў роспачы цяжкой?</p>
<p>Не цвіце без сонца ружа, без яго прамення вяне.</p>
<p>Дружа, марна не турбуйся, трэба мне адно — спакой».</p>
<p> </p>
<p>Аўтандзіл яму пярэчыў, заклікаў яго упарта:</p>
<p>«Ты пагібелі шукаеш — за дабро ты плаціш злом.</p>
<p>Кінь вар'яцтва, ўгаманіся, ваяваць з сабой не варта!»</p>
<p>Тарыэль яго не слухаў, быў глухі да гэтых слоў.</p>
<p> </p>
<p>Аўтандзіл сказаў: «Не хочаш голас братні слухаць, дружа?</p>
<p>Што ж, спрачацца больш не трэба, я не буду дакучаць.</p>
<p>Калі ты жадаеш смерці — хай дачасна звяне ружа.</p>
<p>Толькі я прашу...» — І слёзы заблішчалі на вачах:</p>
<p> </p>
<p>«Тую, хто абліччам — ружа між празрыстага крышталю,</p>
<p>Я пакінуў дзеля друга, рушыў сам у дальні шлях.</p>
<p>Словы царскія, ўгаворы маю волю не стрымалі,</p>
<p>А цяпер і ты адрокся — ўсё рассыпалася ў прах.</p>
<p> </p>
<p>Дык не муч мяне дарэмна, хоць адну зрабі мне ласку —</p>
<p>На каня ты сядзь, саколе, дай на зуха паглядзець.</p>
<p>Можа,з сэрца здымеш камень, а з душы бяды апаску,</p>
<p>А пасля рабі, што хочаш, не спыню тваіх я дзей».</p>
<p> </p>
<p>Шмат разоў упрошваў: «Едзем», бо яму было вядома,</p>
<p>Што журбу развеяць можа варанога шпаркі бег.</p>
<p>Той узняў павольна вейкі, глянуў небу ў твар бяздонны</p>
<p>І згадзіўся нечакана, сам не верачы сабе.</p>
<p> </p>
<p>«Прывядзі каня. Я згодзен!» — адказаў на словы друга.</p>
<p>Аўтандзіл, каня падвёўшы, падсадзіў яго ў сядло.</p>
<p>Сум развеяўся паволі, коні беглі полем, лугам,</p>
<p>З юных душ усё цяжкое, што было, само сплыло.</p>
<p> </p>
<p>Аўтандзіл, што ехаў побач, вёў душэўную размову.</p>
<p>Дзеля друга, як каралі, ззялі вусны у яго.</p>
<p>І стары з тае гаворкі маладым бы стаў нанова.</p>
<p>Тарыэль святлеў абліччам, друга слухаўшы свайго.</p>
<p> </p>
<p>Ну, а той — ад смутку лекар,— што ад немачы пазбавіў,</p>
<p>Сам заззяў у захапленні, нібы ружы яркі цвет.</p>
<p>Сваім словам ход разумны неразумнай даўшы справе,</p>
<p>Звар'яцелага сабрата ён вярнуў на гэты свет.</p>
<p> </p>
<p>Момант зручны падлавіўшы, ён сказаў: «Дазволь спытацца.</p>
<p>Бранзалетку, бачу, носіш — падарунак дарагі,—</p>
<p>Знак увагі ад каханай. А скажы — не можа стацца,</p>
<p>Што тваё ён сэрца раніць — знак няўтольнае тугі?»</p>
<p> </p>
<p>Адказаў ён: «Слоў не хопіць, каб уславіць вобраз гэткі!</p>
<p>Ён жыццё маё і радасць, ён — прычына ўсіх пакут.</p>
<p>Перад ім — усё нікчэмнасць: неба, рэкі, дрэвы, кветкі;</p>
<p>Слухаць тое, што не хочаш,— горш, чым горкі смак атрут».</p>
<p> </p>
<p>Аўтандзіл сказаў: «Другога я чакаць не мог адказу.</p>
<p>Ты паслухай, што скажу я без ліслівых лішніх слоў:</p>
<p>Падарункам цешыш вока, пра Асмат жа ані разу</p>
<p>Ты не ўспомніў. Прыгадаю — хоць не думаў сеяць зло.</p>
<p> </p>
<p>Бранзалет на кісці носіш. Ён выдатнае чаканкі.</p>
<p>Толькі ён — метал бяздушны, ні душы ў ім, ні дабра.</p>
<p>А Асмат — твая сяброўка — вечна ў горы і чаканні,</p>
<p>І бяду і радасць дзеліць, як сапраўдная сястра.</p>
<p> </p>
<p>Вам з царэўнаю служыла бескарысліва, аддана,</p>
<p>У каханні памагала добрай весткай ці пісьмом.</p>
<p>Той, каго узгадавала, аддала усё дазвання,—</p>
<p>Як жа ты яе пакінуў, за дабро ёй плаціш злом?»</p>
<p> </p>
<p>Адказаў той сумна: «Праўду ў тваіх словах адчуваю.</p>
<p>Так, Асмат заўсёды ў горы мне апораю была.</p>
<p>Калі я жывы застаўся — едзем,— нас яна чакае!</p>
<p>Быў вар'ятам я, цяпер жа расступілася імгла!»</p>
<p> </p>
<p>І памчаліся праз стэпы коні віцязяў удалых.</p>
<p>Не хапае слоў для песні, чым герояў апяю?</p>
<p>Вочы — ззянне бліскавіцы, зубы — перлы, вусны — лалы;</p>
<p>Можна выбавіць на сонца добрым словам і змяю!</p>
<p> </p>
<p>Аўтандзіл сказаў: «За друга я жыцця не пашкадую,</p>
<p>Ды і ты старайся сэрца новай ранай не цвяліць.</p>
<p>Не патрэбна і навука, там дзе невуцтва кіруе,</p>
<p>Мала дасць карысці людзям скарб, закопаны ў зямлі.</p>
<p> </p>
<p>Мала сэнсу духам падаць, слёзы ў горы ліць бязмерна.</p>
<p>Чалавек памерці можа толькі ў вызначаны час!</p>
<p>Нават ружа не завяне без пары — тры дні ёй тэрмін.</p>
<p>Бог захоча, дык змаганне перамогай стрэне нас!»</p>
<p> </p>
<p>Адказаў яму на гэта: «Дарагія твае словы.</p>
<p>Люба мудрасць для разумных, дурням з ёй адна бяда.</p>
<p>Але як перамагчы мне лёс пакутны і суровы?</p>
<p>Не, мяне ты не асудзіш, бо такі ж, як я, бядак.</p>
<p> </p>
<p>Воск з агнём не марна дружыць, зыркім полымем згарае.</p>
<p>А ў вадзе адразу тухне — сутнасць розная у іх.</p>
<p>Так зазнаўшаму няшчасце, як свая — бяда чужая.</p>
<p>Зразумей і ты ўсю бездань невыцерпных мук маіх!»</p>
<p> </p>
<h3><a id="chapter38"></a>ТАРЫЭЛЬ РАСКАЗВАЕ ПРА ТОЕ, ЯК ЁН ЗАБІЎ ІЛЬВА І ТЫГРЫЦУ</h3>
<p> </p>
<p>«Раскажу я падрабязна, што далей было са мною,</p>
<p>Справядлівым мудрым зрокам ты мне ў сэрца зазірні.</p>
<p>Безнадзейнага чакання не стрымаў тугі цяжкое</p>
<p>І, пакінуўшы пячору, ў поле рушыў на кані.</p>
<p> </p>
<p>Праз падлесак я праехаў і спыніўся на паляне;</p>
<p>Раптам выбегла тыгрыца, а за ёю следам леў.</p>
<p>Мне здалёк яны здаліся, нібы пара закаханых,</p>
<p>Ды далейшыя падзеі абудзілі ў сэрцы гнеў.</p>
<p> </p>
<p>Забаўляліся спачатку леў з тыгрыцаю гульнёю,</p>
<p>А пасля ў звярынай злосці кожны быццам ашалеў.</p>
<p>Як жанчына, перш тыгрыца адступіла з поля бою,</p>
<p>Ды, раз'юшаны, за ёю ўслед памчаўся грозны леў.</p>
<p> </p>
<p>Я яму, ўзлаваны, крыкнуў: «Ганьба лютаму вар'яту,</p>
<p>Што каханую гатовы на шматкі раздзерці сам!»</p>
<p>І, са злосцю меч дастаўшы, ўперад кінуўся заўзята:</p>
<p>Секануў, і чэрап львіны я раструшчыў папалам.</p>
<p> </p>
<p>Меч адкінуўшы, ў абдымкі ўзяў тыгрыцу я рукамі,</p>
<p>У імя сваёй каханай я хацеў пацалаваць;</p>
<p>А яна ўпілася ў цела, раздзірала кіпцюрамі,</p>
<p>Я забіў яе, бо іншай быў няздольны рады даць.</p>
<p> </p>
<p>Я стараўся ўціхамірыць — не скарылася тыгрыца</p>
<p>І за гэта заплаціла, неразумная, жыццём;</p>
<p>І згадаў я, што з каханай сам калісьці мог сварыцца,—</p>
<p>І згрызоты цяжкай роспач зледзяніла пачуццё.</p>
<p> </p>
<p>Вось, мой браце, расказаў я, колькі гора перажыта;</p>
<p>Дык дарэмна не здзіўляйся, што жывы хаджу яшчэ!</p>
<p>Смерць забраць мяне не хоча, хоць з жыццём даўно я квіты!»</p>
<p>Скончыў віцязь, паліліся слёзы горкія з вачэй.</p>
<p> </p>
<p>Аўтандзіл з ім разам плакаў, і зліліся слёз струмені;</p>
<p>Друга ўпрошваў: «Не журыся, бо спаткання прыйдзе час,—</p>
<p>Зноў ты ўбачыш сваё сонца,— бог пашле ад мук збавенне;</p>
<p>Калі б ён жадаў разлукі — не злучаў раней бы вас!</p>
<p> </p>
<p>Ходзіць гора за міджнурам, нібы змроку цень злавесны;</p>
<p>Хто спытаў палын жыццёвы, мёд уцехі п'е ў свой час.</p>
<p>О каханне, нас да смерці хочаш часам ты давесці,—</p>
<p>Ты разумных зводзіш з глузду, робіш невукамі нас!»</p>
<p> </p>
<h3><a id="chapter39"></a>ТАРЫЭЛЬ З АЎТАНДЗІЛАМ ПРЫХОДЗЯЦЬ У ПЯЧОРУ І СУСТРАКАЮЦЬ АСМАТ</h3>
<p> </p>
<p>Ледзь суняўшы слёзы, шлях свой скіравалі да пячоры.</p>
<p>Прасвятлеўшая ад шчасця, іх заўважыла Асмат</p>
<p>І пабегла ім насустрач, слёзы ронячы, як зоры;</p>
<p>Цалаваўся з ёю кожны, як з сястрою родны брат.</p>
<p> </p>
<p>«Божа мой,— яна сказала,— над усімі ты ўладарны,—</p>
<p>Цеплыню нам пасылаеш, не шкадуючы святла.</p>
<p>Да цябе падзяка наша дымам сцелецца ахвярным:</p>
<p>Не прапалі мае слёзы, што па віцязях ліла!»</p>
<p> </p>
<p>Тарыэль сказаў: «Сястрыца, шчасця ў свеце не багата,—</p>
<p>Толькі блісне яго промень — хмары зноў нясуць бяду;</p>
<p>Гэта ўсё — закон спрадвечны, за хвіліну шчасця плата.</p>
<p>Мне шкада цябе, аднак жа ў смерці радасць я знайду!</p>
<p> </p>
<p>Хіба ж той, хто церпіць смагу, дасць вадзе дарма праліцца?</p>
<p>Дык нашто — я сам дзіўлюся — штохвілінна слёзы лью?</p>
<p>Ад бязводдзя гінуць людзі, бо вада — жыцця крыніца.</p>
<p>Я згубіў свой перл адзіны — ружу тую, што люблю!»</p>
<p> </p>
<p>Аўтандзіл таксама ўспомніў сонца — любую дзяўчыну;</p>
<p>Ён сказаў: «Маё каханне! Без цябе мне не пражыць,</p>
<p>Бо, разлучаны з табою, на чужыне марна гіну.</p>
<p>О, калі б магла ты ведаць, як агнём душа гарыць!</p>
<p> </p>
<p>Ружа ведае — без сонца звяне, ўкрытая імглою;</p>
<p>Тое ж будзе з намі ўсімі, як пагасне сонца круг.</p>
<p>Будзь жа ты дужэйшым, сэрца, стань гранітнаю скалою,</p>
<p>Не гібей, бо стацца можа — стрэне твой каханы друг!»</p>
<p> </p>
<p>Змоўклі віцязі, хоць кроў іх закіпела з новай сілай.</p>
<p>Павяла, сама ў трывозе, у пячору іх Асмат,</p>
<p>Шкуру тыгра разаслала, міла сесці запрасіла;</p>
<p>І да самае паўночы там было гаворкі шмат.</p>
<p> </p>
<p>На вячэру свежаніны напяклі ў гарачым прыску,</p>
<p>Не было там крошкі хлеба, пенных кубкаў не было.</p>
<p>«Еш!» — прасілі Тарыэля. Не згаджаўся ані блізка,</p>
<p>Праглынуў маленькі скрыдлік — быццам сківіцы звяло.</p>
<p> </p>
<p>Вельмі добра, калі людзі шчырай злучаны гаворкай,</p>
<p>Слова — дар найдаражэйшы, калі мудра вучыць жыць;</p>
<p>Ад яго турботаў іскры разляцяцца з дымам горкім,—</p>
<p>Гора выкажы сардэчна — давядзецца менш тужыць!</p>
<p> </p>
<p>Так да ранку львы-героі прасядзелі ў пячоры,</p>
<p>Ад прызнанняў задушэўных гора ў сэрцы адлягло;</p>
<p>А на досвітку, ледзь першы промень бліснуў з-за узгор'я,</p>
<p>Пакляліся зноў у дружбе свету жорсткаму назло.</p>
<p> </p>
<p>Тарыэль сказаў: «Навошта гаварыць нам вельмі многа,</p>
<p>За дабро тваіх учынкаў бог заплаціць удвая.</p>
<p>Я табе пакляўся шчыра, бо і ў рот не браў хмяльнога,—</p>
<p>Хай жа будзе непарушнай клятва верная мая!</p>
<p> </p>
<p>Я прашу цябе, як друга, не палі агнём пякельным,</p>
<p>Не ад крэсіва агонь той і балюча ён пячэ.</p>
<p>Не ўратуеш ты, агнём тым сам ахоплены суцэльна,—</p>
<p>Лепш ідзі туды, дзе сонца пры табе гарыць ярчэй!</p>
<p> </p>
<p>Тут і бог не дапаможа, бо з бяды не бачу выйсця,</p>
<p>Я таму у бездарожжы і блукаю абы-дзе.</p>
<p>Быў сярод людзей разумных я разумны сам калісьці,—</p>
<p>А цяпер у стан вар'яцтва час няўхільны мой вядзе!»</p>
<p> </p>
<p>Аўтандзіл сказаў: «На свеце многа дзіў неразгаданых;</p>
<p>І ў тваёй размове, дружа, ёсць нямала мудрых слоў.</p>
<p>Хіба ж бог не мае лекаў ад тваёй сардэчнай раны?</p>
<p>Ён жа ўсё жывое росціць, з зерня творыць цуд ізноў!</p>
<p> </p>
<p>Дык навошта ён стварыў нас, уладар зямлі і неба,</p>
<p>Каб, злучыўшы, на пакуту назаўсёды разлучаць?</p>
<p>Што бяда з каханнем дружыць — памятаць міджнуру трэба;</p>
<p>Хоць забі мяне, я веру, што спаткання прыйдзе час!</p>
<p> </p>
<p>Не мужчына той, хто трапіў у бяду і горка плача!</p>
<p>Не схіляйся перад горам, дзе б яго ты ні сустрэў!</p>
<p>Ведай, бог наш літасцівы, свет жа сквапнасцю адзначан,—</p>
<p>Дык вучыся, бо вядома — за асла мудрэйшы леў!</p>
<p> </p>
<p>Сэнс гаворкі нашай доўгай зразумеў ты, мне здаецца;</p>
<p>Адпрасіўся я у сонца, каб да вас сюды прыйсці;</p>
<p>Цінацін сказаў я: «Ў прысак спапялее маё сэрца,</p>
<p>Дык карысць тады якая ад мяне табе ў жыцці?»</p>
<p> </p>
<p>Адказала: «Ганаруся я табою як мужчынам,</p>
<p>Дапамогу Тарыэлю не забуду я павек!»</p>
<p>Не, не сам, з яе дазволу я цара свайго пакінуў;</p>
<p>Калі ж я цябе пакіну — баязліўцам назаве.</p>
<p> </p>
<p>Чым размову гэту весці, слухай лепш маю параду:</p>
<p>Можа цяжкасці адолець той, хто розумам багат;</p>
<p>Калі сонца не хапае — гіне ружа — кветка саду,—</p>
<p>Сам сабе не даў ты рады,— памагу табе, як брат!</p>
<p> </p>
<p>Ты жыві, як загадае голас волі і натуры:</p>
<p>Хочаш — мудрым будзь; не хочаш — будзь вар'ятам, як раней;</p>
<p>Толькі будзь паважны станам, як належыць быць міджнуру,</p>
<p>Смерць гані, як сэрца стане мукай палкай палымнець.</p>
<p> </p>
<p>Аб адным прашу: праз год я зноў сюды вярнуся, дружа,</p>
<p>Назбіраю па ўсім свеце вестак добрых для уцех;</p>
<p>Я спатканне прызначаю ў час, калі квітнеюць ружы,—</p>
<p>Хай яны цябе разбудзяць, як начны сабачы брэх.</p>
<p> </p>
<p>Калі ў вызначаны тэрмін не з'яўлюся я ў пячору,</p>
<p>Значыць, мёртвы я — навекі згас маёй надзеі дзень;</p>
<p>Гэта будзе знакам пэўным для твайго цяжкога гора,—</p>
<p>А тады хоць весяліся, хоць жалобны крэп надзень!</p>
<p> </p>
<p>За журботную размову папрашу я прабачэння!</p>
<p>Я не ведаю — загіну на кані ці на чаўне?</p>
<p>Для чаго маўчаць дарэмна, як бязмоўнае стварэнне?</p>
<p>Невядома, што прызначыць заўтра бог магутны мне».</p>
<p> </p>
<p>Тарыэль сказаў: «Даволі мне лічыць свае нягоды,—</p>
<p>Не паслухаеш мяне ты, што б табе ні гаварыў!</p>
<p>Калі друг з табой не згодзен, сам шукай з ім хуткай згоды,—</p>
<p>Яўным стане ўсё, што ў тайне мы хаваем да пары!</p>
<p> </p>
<p>Калі-небудзь зразумееш ты маю цяжкую долю,—</p>
<p>Мне ўсё роўна: быць на месцы ці па свеце вандраваць;</p>
<p>Падначальваюся цалкам я тваёй рашучай волі,</p>
<p>Але доўгую разлуку ці змагу я утрываць?»</p>
<p> </p>
<p>Так, закончыўшы гаворку, спрытна ўскочылі на коней</p>
<p>І, падбіўшы па дзічыне, павярталіся назад.</p>
<p>Зноў туга скавала сэрцы, вочы слёзны град напоўніў,</p>
<p>Гора з горам сябравала — разлучаўся з братам брат.</p>
<p> </p>
<p>Плач і ты, чытач мой добры, хай твае пральюцца слёзы,</p>
<p>Бо не жыць без сэрца сэрцу, што разлучаны навек;</p>
<p>Хто не ведае той мукі, ад якой цьмянее розум,</p>
<p>Калі друга пакідае назаўсёды чалавек?!</p>
<p> </p>
<p>Раніцой на коней селі, развіталіся з дзяўчынай,</p>
<p>І няўцешна зарыдалі ўсе ўтраіх у час цяжкі;</p>
<p>Кроў з падраных шчок гарэла, як барвяных сцягаў чырвань;</p>
<p>І ад гора львы шалелі, як падбітыя дзікі.</p>
<p> </p>
<p>Паўставалі на світанні, раз астатні абняліся,</p>
<p>Нібы воск, людскія сэрцы растапілі б словы іх.</p>
<p>Як з крынічкі невычэрпнай, слёзы долу паліліся,</p>
<p>Стогн з грудзей, абдымкам злітых, працінаў балюча слых.</p>
<p> </p>
<p>Разлучыліся нарэшце. Валасы ад гора рвалі.</p>
<p>Рушыў з іх адзін у горы, у шырокі стэп другі;</p>
<p>І адзін другога доўга ўсё здалёку аклікалі,</p>
<p>І ад смутку сонца нават села дзесьці ў трыснягі.</p>
<p> </p>
<h3><a id="chapter40"></a>АЎТАНДЗІЛ ЕДЗЕ ДА ПРЫДОНА</h3>
<p> </p>
<p>Ты навошта, свет падступны, прымушаеш нас круціцца?</p>
<p>Хто табе, як я, паверыў, будзе вечна наракаць.</p>
<p>Ты адкуль, куды нас гоніш, загадаеш дзе спыніцца?</p>
<p>Абароніць занядбаных толькі боская рука.</p>
<p> </p>
<p>Віцязь скаргі слаў да неба, голас рэхам слаўся ў полі:</p>
<p>«Па-ранейшаму я плачу, слёзы разам з кроўю лью.</p>
<p>Мне цяжкой была сустрэча, а разлука яшчэ болей:</p>
<p>Між сабой не роўны людзі, кожны мару тчэ сваю».</p>
<p> </p>
<p>І Асмат каля пячоры галасіла ўсё бясконца:</p>
<p>«О героі-львы, загіну я, самотная, без вас!</p>
<p>Вы жыццё мне асвятлялі, як цяпер мне жыць без сонца?</p>
<p>Гора мне! Жыццё — пакута! Надышоў мой горкі час!»</p>
<p> </p>
<p>Цэлы дзень былі ў дарозе аж да самага змяркання</p>
<p>І спыніліся ля мора неразлучныя сябры.</p>
<p>Юных душ агонь нязгасны словы поўніў хваляваннем —</p>
<p>Не хацелі разлучацца, доўга плакалі наўзрыд.</p>
<p> </p>
<p>Аўтандзіл сказаў сабрату: «Перасохла слёз крыніца!</p>
<p>Збег чаму ты ад Прыдона на падораным кані?</p>
<p>Пакажы мне шлях-дарогу да Прыдонавай граніцы,—</p>
<p>След знайду тваёй каханай — запалю надзей агні!»</p>
<p> </p>
<p>Тарыэль сказаў ахвотна, як праехаць да Прыдона,</p>
<p>Хоць вялікі смутак вочы засцілаў, нібы туман:</p>
<p>«Ты на ўсход трымай кірунак каля мора па адхону,</p>
<p>Перадай паклон сардэчны, як у той прыбудзеш стан».</p>
<p> </p>
<p>І, падстрэліўшы казулю, ля кастра вячэраць селі:</p>
<p>Елі столькі, колькі можа ў горы есці чалавек.</p>
<p>Спаць ляглі пад дрэвам пышным, што лістотай шалясцела,</p>
<p>То скупы, то вельмі шчодры пракліналі хітры век.</p>
<p> </p>
<p>Адцвіла і звяла ружа, нахіліўся стан таполі,</p>
<p>Слёзы, што на дол ліліся, звер вылізваў ненаедны,</p>
<p>У грудзях смылеў няспынна смагі вечнае агонь.</p>
<p>Цінаціну ўспамінаў ён, троп згубіўшы свой бясследна,</p>
<p> </p>
<p>Праз пялёсткі вуснаў алых перлы вабілі яго.</p>
<p>Стаў блакітным лал чырвоны, бляск крышталю цьмяным</p>
<p>Але ён трымаўся моцна, адхіліўшы смерці волю:</p>
<p>«Мусіць з цемрай пагадзіцца той, хто сонца не ўтрымаў».</p>
<p> </p>
<p>І звярнуўся ён да сонца: «Ты падобна да каханай.</p>
<p>Долу, горам вы абое шчодра дорыце святло.</p>
<p>Я, сагрэты вашым ззяннем, вам малюся несціхана,</p>
<p>Дык чаму ж вы ў змрок схавалі ад мяне сваё чало?</p>
<p> </p>
<p>Пакідае ненадоўга сонца нас парой зімовай.</p>
<p>Я ж пакінуў сам два сонцы — на зямлі і ў вышыні.</p>
<p>Як магу пакут не зведаць, я ж не камень шматвяковы?</p>
<p>Нож, лязом крануўшы рану, можа толькі боль чыніць».</p>
<p> </p>
<p>Зноў ён сонцу шле малітву, цяжкай змораны дарогай:</p>
<p>«Ты ўладар над цэлым светам, ты мацнейшага мацней!</p>
<p>Ты малых узвысіць можаш, ашчаслівіць можаш многіх,</p>
<p>Ноч спаліўшы дня праменнем,— к Цінацін вярні мяне.</p>
<p> </p>
<p>О Зуал, планета жалю! Будзь бязлітасны і строгі.</p>
<p>Ахіні мне сэрца цемрай, апусці ў спрадвечны змрок!</p>
<p>Мук паклажаю, як мула, нагрузі мяне ў дарогу,</p>
<p>Але ёй скажы — на вернасць не парушу я зарок!</p>
<p> </p>
<p>О Муштар, заступнік праўды, валадар зямлі і неба!</p>
<p>Сэрца з сэрцам б'юцца ў спрэчцы — рассудзі ты мудра іх.</p>
<p>Не паддайся звадам пекла — не карай, каго не трэба,</p>
<p>Не парань таго, хто раны даўняй боль не загаіў.</p>
<p> </p>
<p>О Марых, адважны воін, ты кап'ём пратні мне грудзі</p>
<p>І крывёй маёй гарачай шчодра акрапі зямлю.</p>
<p>Толькі ёй скажы, малю я, без яе жыцця не будзе,—</p>
<p>Бачыш сам, якія мукі ў адзіноце я цярплю.</p>
<p> </p>
<p>Аспіроз, кахання зорка! Апякла мяне пажарам</p>
<p>Тая, хто дзівосны жэмчуг апранула ў яркі лал.</p>
<p>Род жаночы надзяляеш ты красы дзівосным дарам,</p>
<p>Каб, ад палу ашалелы, я табе праклёны слаў.</p>
<p> </p>
<p>Атарыд, блукання зорка! Нас адна злучыла доля:</p>
<p>Ты гарыш ад жару сонца, я ў агні яго знямог.</p>
<p>Вось атрамант — мае слёзы, апішы маю нядолю,</p>
<p>Хай пяром мой стан паслужыць, што станчэў, нібы трыснёг.</p>
<p> </p>
<p>Дай мне літасць, месяц ясны, стаў падобны да цябе я,—</p>
<p>То, як ты, я сонца повен, то без сонца ў змрок лячу.</p>
<p>Раскажы маёй каханай, як ад палу я гібею,</p>
<p>Што да смерці яе вобраз прада мною уваччу».</p>
<p> </p>
<p>Сем планет — жывыя сведкі — паўтараюць палу голас:</p>
<p>Атарыд, Муштар і Сонца, і Зуал у зорны час,</p>
<p>Аспіроз, Марых і Месяц, апусціўшы вочы долу,</p>
<p>Клічуць: «Дзева, я згараю, апаліў душу адчай!»</p>
<p> </p>
<p>І сказаў ён сэрцу ціха: «Ты стамілася празмерна,</p>
<p>Але, прагнучы да смерці, станеш сябрам сатане.</p>
<p>Ну а той — чорнавалосай, як дакажаш сваю вернасць?</p>
<p>Лёгка моцным быць у шчасці — ў горы будзь скалы</p>
<p>Мацней!</p>
<p> </p>
<p>Не, жыццё я не пакіну, хоць грызуць душу сумненні.</p>
<p>Я пабачу дзеву-сонца — сэрца беднае, не плач!»</p>
<p>Заспяваў скрозь слёзы песню — гімн салодкім летуценням.</p>
<p>Перад песняй той салоўка выглядаў бы, як пугач.</p>
<p> </p>
<p>І звяры на голас дзіўны з гушчароў выходзіць сталі,</p>
<p>Нават доннае каменне павыходзіла з вады:</p>
<p>Ўсе, кранутыя той песняй, разам з віцязем рыдалі.</p>
<p>Аўтандзіл спяваў і ехаў, сам не знаючы куды.</p>
<p> </p>
<h3><a id="chapter41"></a>АЎТАНДЗІЛ ПРЫЕХАЎ ДА НУРАДЗІН-ПРЫДОНА</h3>
<p> </p>
<p>Ехаў віцязь каля мора, тыдняў з дзесяць можа будзе;</p>
<p>Раптам судна ён убачыў, што да берагу плыве.</p>
<p>Пачакаўшы, запытаўся ў мараплаўцаў: «Скуль вы, людзі?</p>
<p>Як завецца ваша царства? Хто ваш цар і дзе жыве?»</p>
<p> </p>
<p>Адказалі: «Слаўны віцязь! Ты прыгож і станам стройны!</p>
<p>Пакарыў ты нас адразу, рады мы табе служыць.</p>
<p>Там — мяжуюць з намі туркі, тут — зямля цара Прыдона.</p>
<p>Расказаць пра ўсё гатовы — ўсіх ты нас заваражыў.</p>
<p> </p>
<p>Нурадзін-Прыдон мудрэйшы там сядзіць на пышным троне.</p>
<p>Віцязь шчодры і бясстрашны, дзе знайсці такіх яшчэ?</p>
<p>Параўнацца з ім не можа нават самы лепшы коннік.</p>
<p>Сыпле ён праменне сонца з агнявых сваіх вачэй».</p>
<p> </p>
<p>«О браты! — сказаў ім віцязь.— Вельмі рад сустрэчы гэтай.</p>
<p>Да цара Прыдона еду я з далёкай стараны.</p>
<p>Колькі дзён, якой дарогай дабірацца мне да мэты?»</p>
<p>Паказаць кірунак шляху разам з ім пайшлі яны.</p>
<p> </p>
<p>«Так ісці — ў Мульгазанзары трапіш ты,— яму сказалі.—</p>
<p>Там жыве наш цар адважны — уладар мяча і стрэл.</p>
<p>Дзесяць дзён туды дарогі, о падобны бляску лала!</p>
<p>Кожны з нас шчаслівы будзе, што ясноту сонца стрэў».</p>
<p> </p>
<p>«Ах, браты,— сказаў ім віцязь,— што з мяне цяпер дзівіцца?</p>
<p>Там цвісці не можа ружа, дзе зіма цярусіць снег.</p>
<p>Паглядзелі б на яе вы, калі сонцам заіскрыцца,</p>
<p>Калі ўсё сваёй красою усміхаецца вясне».</p>
<p> </p>
<p>Развітаўшыся, павольна віцязь рушыў зноў у далеч,</p>
<p>Сам падобны да чынары, а душой цвярдзей, чым сталь.</p>
<p>А з нарцысаў-воч сцякалі слёз дзівосныя крышталі:</p>
<p>Пра былое ўспамінаў ён, нахіліўшы ў смутку стан.</p>
<p> </p>
<p>Ён здзіўляў усіх сустрэчных, захапляў усю акругу,</p>
<p>Кожны рад быў любавацца ім і зблізку і здаля.</p>
<p>Не хацелі расставацца, шчасця зычылі, як другу,</p>
<p>Часта йшлі павадырамі паказаць далёкі шлях.</p>
<p> </p>
<p>Вось нарэшце паказаўся перад ім Мульгазанзары.</p>
<p>Бачыць ён: імчацца коні, паляўнічы трубіць рог,</p>
<p>Гулкім тупатам і крыкам скрозь напоўнены абшары,</p>
<p>І звяры ляцяць дадолу, як падкошаны мурог.</p>
<p> </p>
<p>Аўтандзіл спытаў кагосьці: «Што такое, ў чым тут справа?</p>
<p>Што за гоман тут вясёлы, для чаго сабраўся люд?»</p>
<p>Той сказаў: «Наладзіў сёння паляванне і забавы</p>
<p>Уладар Мульгазанзары — цар Прыдон са світай тут».</p>
<p> </p>
<p>Смела ён да войска рушыў, што відаць было з узгорка.</p>
<p>Каб героя добра ўславіць, слоў не хопіць у мяне.</p>
<p>З ім сустрэча — ўсмешка сонца, з ім разлука — смутак горкі,</p>
<p>Хто красу яго пабачыў — ад здзіўлення той нямеў.</p>
<p> </p>
<p>Раптам над зямлёй высока залунаў арол драпежны.</p>
<p>Віцязь лук схапіў — і ў момант, як падкошаны стралой,</p>
<p>Птах упаў і дол зялёны арасіў крывёю свежай;</p>
<p>Аўтандзіл падрэзаў крылы, зноў ускочыў у сядло.</p>
<p> </p>
<p>І, пабачыўшы ўсё гэта, людзі гоман свой спынілі</p>
<p>І на віцязя глядзелі, ўбок не зводзячы вачэй;</p>
<p>То ішлі ў здзіўленні следам, то здалёк за ім сачылі,</p>
<p>Не даводзілася бачыць ім красы такой яшчэ.</p>
<p> </p>
<p>Цар Прыдон стаяў на ўзгорку ў асяроддзі пышнай світы.</p>
<p>Сорак лоўчых тут лавілі погляд кожны ўладара.</p>
<p>Ён, пабачыўшы зацішша, запытаў людзей сярдзіта,</p>
<p>Што спыніла паляванне —- не прыйшла ж яшчэ пара.</p>
<p> </p>
<p>Тут жа ён паслаў падлоўчых, сам разгневаны дазвання:</p>
<p>«Што яны, хіба аслеплі, што пасталі, як слупы?»</p>
<p>Але выгляд Аўтандзіла, што мігцеў чароўным ззяннем,</p>
<p>Прыгажосцю нечуванай сапраўды іх асляпіў.</p>
<p> </p>
<p>Здагадаўся мудры віцязь, кім падлоўчыя пасланы,</p>
<p>І сказаў ім: «Перадайце, каб дазволіў цар Прыдон</p>
<p>Перад ім з'явіцца госцю, што з далёкіх вандраванняў</p>
<p>Ад героя Тарыэля для яго прывёз паклон».</p>
<p> </p>
<p>Пасланцы, назад прыйшоўшы, так Прыдону далажылі:</p>
<p>«Цар вялікі, перад намі нібы сонца выйшла з хмар.</p>
<p>Побач з ім мудрэц найпершы устаяць не знойдзе сілы.</p>
<p>«Тарыэлю брат я,— кажа,— і прынёс прывет у дар».</p>
<p> </p>
<p>Цар, пачуўшы словы тыя, быў расчулены глыбока</p>
<p>І аблічча ружу-кветку акрапіў сваёй слязой,</p>
<p>І дзьмухнуў халодны ветрык, і пакрыла шэрань шчокі:</p>
<p>Заспяшаўся ён, каб госця адарыць сваёй хвалой.</p>
<p> </p>
<p>Вось з пагорка цар спусціўся і, збянтэжаны, спыніўся:</p>
<p>«Што за дзіва? Ці не сонца нам сваё праменне шле?»</p>
<p>З прыгажосці Аўтандзіла ён, захоплены, дзівіўся.</p>
<p>Слёзы віцязя заззялі, як узор празрысты ў шкле.</p>
<p> </p>
<p>Абняліся тут жа моцна, як браты, як роўны з роўным.</p>
<p>Цар быў віцязем захоплен, віцязь — ветлівым царом.</p>
<p>Сонца блякла перад тварам слаўных волатаў чароўных,—</p>
<p>Рэж мяне — не знойдзеш гэткіх — рынкі ўсе прайдзі суздром!</p>
<p> </p>
<p>Як Прыдон, цара такога не знайсці і ў цэлым свеце,</p>
<p>А такіх, як віцязь юны, яшчэ болей нестае.</p>
<p>Меркнуць зоркі ў сінім небе, калі сонца ярка свеціць,</p>
<p>Свечка ззяе толькі ўночы — ўдзень не ўбачыш ты яе.</p>
<p> </p>
<p>Селі ў сёдлы тут абое і памчаліся к палацу,</p>
<p>А тым часам паляванне прыпынілася само.</p>
<p>І на госця ўсе навокал не маглі налюбавацца,</p>
<p>Гаварылі: «Цуд падобны бог паслаць нам толькі мог!»</p>
<p> </p>
<p>Аўтандзіл сказаў Прыдону: «Растлумачыць буду рады,</p>
<p>Хто я сам, адкуль прыехаў і куды мой шлях ляжыць,</p>
<p>Як сустрэўся з Тарыэлем, як ён стаў названым братам,</p>
<p>Хоць такой высокай чэсці мне павек не заслужыць.</p>
<p> </p>
<p>Я завуся Аўтандзілам, сын прыёмны Растэвана,</p>
<p>З роду знатнага я выйшаў, у палацах царскіх жыў.</p>
<p>Войск ягоных быў спаспетам, вораг — ворагам нязваным:</p>
<p>Той, хто квапіўся на край наш, галаву сваю злажыў.</p>
<p> </p>
<p>Неяк мы на паляванне выязджалі з Растэванам,</p>
<p>Бачым — хтосьці невядомы непрыкметна слёзы лье.</p>
<p>Не азваўся ён на заклік, нечым моцна ўсхваляваны;</p>
<p>Мы ж не ведалі прычыны безуважнасці тае.</p>
<p> </p>
<p>І таму сказаў у гневе цар сілком яго прывесці.</p>
<p>Толькі быў яшчэ страшнейшы незнаёмца люты гнеў.</p>
<p>Хто пасмеў пайсці у бойку, заплаціў сваёю смерцю.</p>
<p>Як вядома, месяц ясны злосць са шляху не спіхне.</p>
<p> </p>
<p>Не сцярпеў такое ганьбы цар, раз'юшаны няўдачай,</p>
<p>І за віцязем свавольным сам памчаўся наўздагон.</p>
<p>Не схацеў той паядынку, растлумачыць чым іначай,</p>
<p>Што, каня наўскач пусціўшы, знік у той жа момант ён?</p>
<p> </p>
<p>Знік асілак невядомы, як нячыстая праява.</p>
<p>Цар, ахоплены нудою, да забаў зусім астыў.</p>
<p>Я таксама быў збянтэжан патаемнай тою з'явай</p>
<p>І на пошукі паехаць у запале парашыў.</p>
<p> </p>
<p>Тры гады шукаў дарэмна, вандраваў без сну, спачыну.</p>
<p>І нарэшце ад хатайцаў пра яго дазнаўся след.</p>
<p>Бачыў ружу, што завяла, і знайшоў таму прычыну.</p>
<p>З той пары нашу на сэрцы я братэрства запавет.</p>
<p> </p>
<p>Ён адбіў пячору ў дэваў, сам жыве, як нелюдзь дзікі,</p>
<p>З ім Асмат, як з родным братам, дзеліць гора папалам.</p>
<p>Палкім змучаны каханнем, ён гарыць агнём вялікім,</p>
<p>Чорны крэп у знак жалобы мець, напэўна, варта нам.</p>
<p> </p>
<p>Плача дзева ў адзіноце, віцязь носіць ёй дзічыну,</p>
<p>Нібы леў для ільвяняці, тым і кормяцца ўдваіх.</p>
<p>Сам бадзяецца па свету. Вобраз любай — вось прычына,</p>
<p>Што людзей ён пазбягае, уцякаючы ад іх.</p>
<p> </p>
<p>Расказаў ён падрабязна мне пра ўсе свае прыгоды</p>
<p>І пра тое, як царэўну злыдні выкралі цішком.</p>
<p>Апісаць звычайнай мовай немагчыма ўсе нягоды,</p>
<p>Што ў жыцці яго спаткалі, нібы ў ясны поўдзень гром.</p>
<p> </p>
<p>Ён, як месяц ясны ў небе, па чужых краях вандруе</p>
<p>На падораным табою шпарканогім вараным.</p>
<p>Быццам звер, людзей баіцца, з вольнай-воляю сябруе.</p>
<p>Гора мне, што помню брата! Гора той, што сэрцам з ім!</p>
<p> </p>
<p>Разам з ім пазнаў я гора. Разам слёзы ліў дарэмна.</p>
<p>Бедаваў яго бядою і гарэў яго агнём.</p>
<p>Мора, сушу я аб'ехаў — не знайшоў яго царэўну,</p>
<p>А вярнуўся — апынуўся у разладзе я з царом.</p>
<p> </p>
<p>Зноў прасіўся я ў дарогу — не дазволіў цар мне строгі.</p>
<p>Я пакінуў двор і войска, сам жа цёмнай ноччу збег.</p>
<p>І цяпер шукаю шчасця дзеля друга дарагога,</p>
<p>Я лячу чужыя раны, а наношу іх сабе.</p>
<p> </p>
<p>Ён сказаў мне, што братэрства вас навекі спалучыла.</p>
<p>Я знайшоў цябе, як сонца, зіхаціш ты прада мной.</p>
<p>Дай параду, як знайсці мне тую, што ярчэй Свяціла,</p>
<p>Што, як бачыш — сэрца ў шчасці, страціш — меркне позірк твой».</p>
<p> </p>
<p>Расказаў Прыдон, што ведаў, пра нябогу Тарыэля.</p>
<p>Плач іх быў, як песні гукі, працінаў душу наскрозь.</p>
<p>Сэрцы біліся суладна, вочы роспаччу гарэлі,</p>
<p>Ружы шчок раса заслала, дыяменты ззялі слёз.</p>
<p> </p>
<p>Тут і світа зарыдала і ўзняла угору рукі,</p>
<p>Тыя шчокі раздзіралі, тыя — вопратку ў шматкі.</p>
<p>Плакаў цар Прыдон, згадаўшы сем гадоў цяжкой разлукі:</p>
<p>«О жыццё! Падман і звада — вось на чым стаіш вякі!»</p>
<p> </p>
<p>Марна клікаў Тарыэля: «Дзе мне ўзяць хвалення словы?</p>
<p>Ты змяняеш поступ сонца, ты спыняеш рух планет,</p>
<p>Ты — вяшчун людскога шчасця, ты — вачэй прамень агнёвы,</p>
<p>Ты — сузор'яў зіхатлівых непазнаны вечны свет!</p>
<p> </p>
<p>Хто разлучаны з табою, для таго жыццё няміла.</p>
<p>Хоць пачуць мяне не можаш, я з табою ўсё адно.</p>
<p>Ты цярпець разлуку можаш, мне ж яна марнуе сілы.</p>
<p>Што за сэнс у існаванні — жыць без радасці зямной?»</p>
<p> </p>
<p>І, закончыўшы размову, да сябе паклікаў госця,</p>
<p>Разам з ім і світу знатных, да бяседы хто ахвоч.</p>
<p>Аўтандзіл здзіўляў сустрэчных незвычайнай прыгажосцю,</p>
<p>Слаўся лёгкі цень ад веек на азёры яркіх воч.</p>
<p> </p>
<p>Перад ім адкрыўся горад, дзе стаяў палац багаты</p>
<p>І ахоўваў уваходы рабалепных служак рад.</p>
<p>Сустракалі іх лісліва царадворцы ў пышных шатах,—</p>
<p>Быў красою Аўтандзіла любавацца кожны рад.</p>
<p> </p>
<p>Аўтандзіл з царом Прыдонам — на пачэсным месцы побач,</p>
<p>Сто асоб вяльможных селі з імі разам за сталом.</p>
<p>І бяседа пачалася. Вока лашчылі аздобы:</p>
<p>Жэмчуг, лал, агат і ружа — ўсё блішчэла і цвіло.</p>
<p> </p>
<p>Баль гудзеў, звінелі кубкі, хмелем пеніліся віны.</p>
<p>Аўтандзіла частавалі, нібы царскую радню.</p>
<p>Шмат разоў мянялі стравы. Госця погляд сакаліны</p>
<p>Асляпляў усіх прысутных, сам падобны да агню.</p>
<p> </p>
<p>Баль цягнуўся да паўночы. Раніцою Аўтандзіла</p>
<p>Павялі ў басейн, памылі, разадзелі ў пышны ўбор,</p>
<p>За які сто тысяч драхмаў, і ніяк не менш, плацілі,</p>
<p>Дарагі надзелі пояс. Быў уражан царскі двор.</p>
<p> </p>
<p>Многа часу прамінула. Хоць трывожыў сум па дому,</p>
<p>Ездзіў ён на паляванне, час у гульнях марнаваў.</p>
<p>Свой паказваў спрыт і ўмельства, не дасяжныя нікому,</p>
<p>І стральбой сваёй удалай лепшых лучнікаў здзіўляў.</p>
<p> </p>
<p>Ён адважыўся нарэшце і сказаў цару Прыдону:</p>
<p>«Не крыўдуй, скажу я шчыра, цяжка будзе без цябе.</p>
<p>Толькі болей заставацца не магу, душа ў палоне,</p>
<p>Кліча цяжкая дарога, гор надвоблачны хрыбет.</p>
<p> </p>
<p>Будзе мне цяжкой разлука, заставацца ж тут няможна,</p>
<p>Ад цяжкіх згрызот сумлення залівае чырвань твар.</p>
<p>Кожным днём затрымкі мэту аддаляе спадарожнік.</p>
<p>Пакажы мне месца, дзе ты ўбачыў сонца хараства».</p>
<p> </p>
<p>Цар яму ў адказ: «Не будзе мая воля перашкодай,</p>
<p>Калі ты параніў сэрца мукі палкае кап'ём.</p>
<p>Бог няхай табе паможа абмінуць усе прыгоды,</p>
<p>Без цябе ж асірацее сэрца беднае маё.</p>
<p> </p>
<p>Не дазволю, каб застаўся ты ў дарозе адзінокі,</p>
<p>Дам табе я слуг адданых, каб не траціў сіл дарма,</p>
<p>Дам табе каня і мула, каб адолець шлях далёкі,</p>
<p>Хай над ворагам памогуць перамогу атрымаць».</p>
<p> </p>
<p>Чатырох найлепшых служак выбраў з чэлядзі надзейнай,</p>
<p>Зброю даў у падарунак: латы, меч і стрэл калчан,</p>
<p>Гарцаў шэсцьдзесят чырвонцаў, скакуна з сядлом адменным,</p>
<p>Мула з коўдрамі ў дадатак для спачынку ў добры час.</p>
<p> </p>
<p>Сеў і сам на варанога, каб у доўгі шлях праводзіць,</p>
<p>Як гаворыць даўні звычай, госцю шчасця пажадаць.</p>
<p>Перад горкім развітаннем ён казаў пры ўсім народзе:</p>
<p>«Знікне сонца з небасхілу — што зіма нам можа даць?»</p>
<p> </p>
<p>Людзі ў горадзе пачулі: віцязь слаўны ад'язджае,—</p>
<p>Гандляры і люд рамесны папрыходзілі на пляц.</p>
<p>«Наша сонейка заходзіць!» — крык ляцеў да небакраю,</p>
<p>Нібы гром, і ўсюды чуўся над майданам горкі плач.</p>
<p> </p>
<p>І калі мінулі горад і пад'ехалі да мора,</p>
<p>Дзе Прыдон калісьці бачыў сонца-дзевы светлы твар,</p>
<p>З воч абодвух паліліся слёз гарачыя азёры,</p>
<p>І пра след царэўны мілай расказаў журботны цар:</p>
<p> </p>
<p>«Два матросы чарнатварых на чаўне прывезлі дзіва,</p>
<p>Чый прыгожы твар і вочы мільганулі з-за шатра.</p>
<p>Я, схапіўшы меч, памчаўся ў бойку з вартай. Палахліва</p>
<p>Уцяклі яны, і хутка човен знік за небакрай».</p>
<p> </p>
<p>Абняліся цар і віцязь у хвіліну развітання</p>
<p>І зліліся ў пацалунку, нібы з родным братам брат,</p>
<p>Апаліў агонь пякучы, болем сэрцы іх параніў.</p>
<p>Доўга цар Прыдон, самотны, пазіраў на далягляд.</p>
<p> </p>
<h3><a id="chapter42"></a>АЎТАНДЗІЛ ЕДЗЕ НА ПОШУКІ НЕСТАН-ДАРАДЖАН</h3>
<p> </p>
<p>Быццам месяц яснатвары, ехаў віцязь дзень каторы,</p>
<p>Захаваўшы ў думках-марах вобраз любай Цінацін.</p>
<p>Ён казаў: «О свет пракляты, ты праклаў між намі горы,</p>
<p>І цяпер ад ран балючых ты збавіцель мой адзін!</p>
<p> </p>
<p>Тром сябрам ты сэрцы паліш недарэчнаю разлукай,</p>
<p>З трох надзей стварыць ты хочаш тры каменныя скалы.</p>
<p>Толькі трох стралой не ўразіш, з аднаго пусціўшы лука!</p>
<p>Без вачэй маёй каханай бачу, свет, твой позірк злы!»</p>
<p> </p>
<p>Ехаў віцязь каля мора, з ім чатыры праважатых;</p>
<p>Скрозь шукаў для Тарыэля ён гаючы той бальзам,</p>
<p>Без якога ўдзень і ўночы сам ён слёзы ліў за брата;</p>
<p>Свет лічыў ён то пустэчай, то з саломай папалам.</p>
<p> </p>
<p>Сотню дзён ён так праехаў; ён пытаўся ўсіх і ўсюды,</p>
<p>Ці не бачыў выпадкова сонца-дзеву хто хоць раз.</p>
<p>Раптам бачыць: каля мора сталі людзі і вярблюды,—</p>
<p>Караван, відаць, спыніўся на спачын у гэты час.</p>
<p> </p>
<p>Назіраў здалёку віцязь: людзі падалі ад смагі,</p>
<p>Як відаць, дарогай доўгай змардаваныя былі.</p>
<p>Ён бліжэй да іх пад'ехаў, запытаўся ў іх з павагай:</p>
<p>Хто яны, з якога роду і з якой прыйшлі зямлі?</p>
<p> </p>
<p>Старшынёю каравана быў Усам, старэйшы з роду,</p>
<p>Адказаў на прывітанне ён з пашанай і хвалой;</p>
<p>Ён сказаў: «О сонца свету, ззяй на радасць нам і згоду!</p>
<p>Падыдзі бліжэй, паслухай ты аб нашай долі злой».</p>
<p> </p>
<p>Аўтандзіл з каня саскочыў. Слухаў: «Мы купцы з Багдада.</p>
<p>Магаметавай мы веры, не ўжываем мы віна.</p>
<p>Да цара марскога едзем, нам заўсёды людзі рады;</p>
<p>Больш прадаць крамніны добрай — мэта нашая адна.</p>
<p> </p>
<p>Раптам бачым: на ўзбярэжжы чалавек ад ран канае.</p>
<p>Прывялі яго ў прытомнасць, запыталі, хто ён сам?</p>
<p>Расказаў усё, нябога, і бяда ў яго якая:</p>
<p>«Не хадзіце ў мора, людзі,— вас пагібель стрэне там.</p>
<p> </p>
<p>Я з Егіпта плыў па моры ў чужаземныя краіны,</p>
<p>Вёз тавар туды адменны: дываны, парчу, шаўкі.</p>
<p>Патапілі нас піраты, ледзь і сам я не загінуў,</p>
<p>Каб не вы, сканаў бы пэўна. Хай міне вас лёс такі!»</p>
<p> </p>
<p>Вось прычына, леў і сонца, што сабе не знойдзем рады,</p>
<p>Бо назад вярнуцца — станем жабракамі мы тады;</p>
<p>Паплывём па моры — самі аддамо жыццё піратам,—</p>
<p>Вось стаім мы і гадаем, як пазбавіцца бяды!»</p>
<p> </p>
<p>«У бядзе,— сказаў ім віцязь,— сум — дарадчык вельмі дрэнны;</p>
<p>Не ўдавалася нікому волю неба абмінуць.</p>
<p>Ваша кроў не будзе ліцца, ў тым зарука — меч адменны;</p>
<p>Хвалі мора супастатаў назаўсёды праглынуць!»</p>
<p> </p>
<p>Тут купцы павесялелі, усхваляючы героя:</p>
<p>«Калі віцязь будзе з намі — не спужае нас разбой!»</p>
<p>Пагрузіліся на судна і дарогаю марскою</p>
<p>Паплылі, і ўслед каціўся хваляў пеністы прыбой.</p>
<p> </p>
<p>Добра ўсё ішло да часу, за кармой міналі мілі,</p>
<p>Аўтандзіл іх вёў спакойна, смела гледзячы ў прасцяг.</p>
<p>Карабель пірацкі раптам, сцяг узняўшы к небасхілу,</p>
<p>Свой таран на іх нацэліў, перарэзваючы шлях.</p>
<p> </p>
<p>Галас трубны, крыкі, гоман у паветры залуналі;</p>
<p>Між купцоў спалох падняўся, кожны кляў учынак свой.</p>
<p>Віцязь крыкнуў: «Страх адкіньце! Або я загіну ў хвалях,</p>
<p>Або ворага сустрэне смерць у бездані марской!</p>
<p> </p>
<p>Калі неба не захоча — дык мяне не ўзяць і раццю;</p>
<p>А захоча — дык загіну я ад першага кап'я;</p>
<p>Ні сябры, ні камні вежы не ўратуюць ад напасці.</p>
<p>Цвёрдым будзе той, хто гэта разумее так, як я!</p>
<p> </p>
<p>Бачу я: зусім не здатны род купецкі ваш да бою,</p>
<p>Дык хавайцеся ад страху вы ў зацішныя куткі!</p>
<p>Карабель залью дарэшты я варожаю крывёю,—</p>
<p>Мне памогуць гнеў ільвіны, сіла мужнае рукі!»</p>
<p> </p>
<p>Ён ускочыў тыграм дзікім, на сябе надзеў кальчугу,</p>
<p>Доўбню ўзяў адной рукою, а другою — востры меч;</p>
<p>На карме ён стаў без страху, азірнуўшыся наўкруга,—</p>
<p>Быў гатовы ён любому галаву да плеч рассеч.</p>
<p> </p>
<p>А драпежнікі-піраты падплывалі з гікам-крыкам,—</p>
<p>Пратараніць судна з ходу — мелі хітры свой намер;</p>
<p>Ды ударыў доўбняй волат з грозай сілаю вялікай</p>
<p>І таран раструшчыў. Вораг тут завыў, як дзікі звер.</p>
<p> </p>
<p>Той геройскаю адвагай захаваў ён судна цэлым;</p>
<p>Забаяўшыся, піраты скіравалі ход назад,</p>
<p>Ды за імі ўслед падаўся віцязь, меч узняўшы смела,—</p>
<p>Смерцю вораг паплаціўся за разбойны свой напад.</p>
<p> </p>
<p>Біў няшчадна ён тых злыдняў, як авечую атару,</p>
<p>Аб карму адных ён стукаў, за карму кідаў другіх,</p>
<p>Восем браў — кідаў на дзесяць, біў пачвару аб пачвару,</p>
<p>Паміж кучы мёртвых мала засталося з іх жывых.</p>
<p> </p>
<p>Як жадаў ён — так збылося: вораг быў нашчэнт разбіты.</p>
<p>Хто ўцалеў, крычаў: «Злітуйся, прах мы ўсе перад табой!»</p>
<p>Замяніў ён смерць палонам, не крануўшы недабітых,</p>
<p>Бо й апосталы гавораць: «Нараджае страх любоў».</p>
<p> </p>
<p>Чалавек, не выхваляйся сваёй сілай-непакорай,—</p>
<p>Бог захоча — самых дужых зрыне немаччу на дол,</p>
<p>Бо й маленькай іскры хопіць, каб згарэць лясному бору,—</p>
<p>Бог зраўняць у сіле можа грозны меч і просты кол.</p>
<p> </p>
<p>На пірацкім судне многа Аўтандзіл знайшоў багацця,</p>
<p>Ён купцоў наверх паклікаў, судны поруч шчыльна звёў;</p>
<p>І на вокліч выйшлі людзі, і Усам зіхцеў ад шчасця,</p>
<p>І падзякі пышнаслоўе прагучала сто разоў.</p>
<p> </p>
<p>Вуснаў тысячы патрэбны, каб уславіць Аўтандзіла,</p>
<p>Апяяць яго адвагу, розум, спрыт і прыгажосць.</p>
<p>Закрычалі людзі: «Віцязь уладае божай сілай!</p>
<p>Ноч адолеў светлы ранак, ўсходзіць сонца — любы госць!»</p>
<p> </p>
<p>І ад радасці вялікай цалавалі ногі, рукі,</p>
<p>Шматгалосна услаўлялі за ратунак у бядзе,—</p>
<p>Перад львом такім згубілі б розум свой жрацы навукі:</p>
<p>«Ты нас вызваліў ад смерці і вярнуў у свет надзей!»</p>
<p> </p>
<p>Ён сказаў ім: «Дзякуй богу, што бяда вас абмінула!</p>
<p>Бог пачуў маленні вашы і ў бядзе вам дапамог,—</p>
<p>Ён кіруе ўсім таемна, да чужой пакуты чулы.</p>
<p>Верыць будучыні трэба без сумненняў і трывог!</p>
<p> </p>
<p>Мудры бог жыццё даў людзям, даў душу слабому целу.</p>
<p>Што я, прах і пыл нікчэмны, без яго стварыў бы сам?</p>
<p>Волю неба я выконваў, калі злыдняў нішчыў смела;</p>
<p>Карабель, багацця поўны, аддаю цяпер я вам!»</p>
<p> </p>
<p>Пераможца тым шчаслівы, што разбіты вораг-хцівец,</p>
<p>Між паплечнікаў ён слаўны мужным подзвігам сваім;</p>
<p>Перад ім у цень знікае той, хто ўцёк, як баязлівец,—</p>
<p>Ён жа боль глыбокай раны лічыць знакам дарагім.</p>
<p> </p>
<p>На адбітым судне скарбы ўсе агледзелі дакладна,</p>
<p>Хоць злічыць усё да рэшты і за суткі не змаглі;</p>
<p>Іх купцы сабе на судна перанеслі неадкладна,</p>
<p>Карабель чужы спаліўшы, самі ў далеч паплылі.</p>
<p> </p>
<p>Перадаў Усам падзяку ад купецтва Аўтандзілу:</p>
<p>«Засаромеў нас, нясмелых, ты адвагаю сваёй;</p>
<p>Што ў нас ёсць — табе належыць, бо тваёй здабыта сілай,</p>
<p>Мы ж за тое ўдзячны будзем, што дасі сваёй рукой».</p>
<p> </p>
<p>«Не, браты,— сказаў ім віцязь,— скарбаў вашых мне не трэба.</p>
<p>Я ж казаў: на вашы слёзы кінуў вока бог сваё!</p>
<p>Вам не я прынёс ратунак, вам дало ратунак неба!</p>
<p>Непатрэбны мне багацці, толькі конь — дабро маё!</p>
<p> </p>
<p>Калі б я шукаў багаццяў, я б даўно іх меў ці мала,</p>
<p>І да тых, што маю дома, я б і гэтыя дадаў.</p>
<p>Я часовы спадарожнік ваш да першага прычала,—</p>
<p>Іншым мэтам-летуценням думкі я свае аддаў.</p>
<p> </p>
<p>З незлічоных тых багаццяў, толькі што здабытых з боем,</p>
<p>Возьме кожны хай, што хоча,— не шкадую, аддаю;</p>
<p>А да вас хачу звярнуцца сам я з просьбаю такою:</p>
<p>Я сваё імя між вамі, калі можна, утаю.</p>
<p> </p>
<p>Не кажыце вы нікому, што ёсць віцязь паміж вамі,</p>
<p>Старшынёю каравана я прашу мяне лічыць.</p>
<p>Па-купецку апрануся, гандляваць пачну з купцамі.</p>
<p>Я прашу ў імя сяброўства тайну гэту зберагчы».</p>
<p> </p>
<p>Да душы купцам прыйшлася Аўтандзілава размова:</p>
<p>«Каб не ты, надзея наша, нас жывых бы не было.</p>
<p>Самі мы сказаць хацелі, што служыць табе гатовы,—</p>
<p>Будзь над намі ты галоўным, наша сонца і святло!»</p>
<p> </p>
<p>І, вандруючы па моры, з тых мясцін яны адплылі,</p>
<p>І надвор'е ім спрыяла, і папутны дых вятроў.</p>
<p>Аўтандзіла ўсе ўслаўлялі, перлы буйныя дарылі,</p>
<p>Што былі адценнем кволым маладых яго зубоў.</p>
<p> </p>
<h3><a id="chapter43"></a>АЎТАНДЗІЛ ПРЫЯЗДЖАЕ Ў ГУЛАНШАРА</h3>
<p> </p>
<p>Віцязь, мора пераплыўшы, з-пад рукі на бераг глянуў.</p>
<p>Ён убачыў горад белы, што ў вянках садоў стаяў;</p>
<p>Кветак там было багата і патыхваў водар п'яны;</p>
<p>Хто не бачыў, дык не можа і ўявіць тых дзіўных з'яў.</p>
<p> </p>
<p>Сталі зрэшты на прычале, дзе цвілі сады наводдаль.</p>
<p>Аўтандзіл перапрануўся, як і трэба гандляру.</p>
<p>З карабля насіць тавары ўзяў ён грузчыкаў з народа,</p>
<p>І тавараў самых розных нагрувасцілі гару.</p>
<p> </p>
<p>Вось садоўнік з тога саду паказаўся нечакана,</p>
<p>Заглядзеўся ён на госцеў прыгажэйшы ў свеце твар.</p>
<p>Аўтандзіл яго спытаўся, кім сюды той быў пасланы:</p>
<p>«Хто вы, людзі, і адкуль вы? Тут які кіруе цар?</p>
<p> </p>
<p>Раскажы мне падрабязна, ці ў купцоў тут шмат тавару?</p>
<p>У якой цане тканіны, што з тавараў тут танней?»</p>
<p>Адказаў той: «Ты — як месяц, што блішчыць з-за цёмнай хмары;</p>
<p>Раскажу ўсё падрабязна, толькі вы паверце мне.</p>
<p> </p>
<p>Царства нашага марскога і за год ты не аб'едзеш,</p>
<p>А сталіца Гуланшара — ўсёй краіны цуд-краса.</p>
<p>Адусюль вязуць тавары чужаземныя суседзі,</p>
<p>Уладар Мялік-Сурхава краем тым кіруе сам.</p>
<p> </p>
<p>Тут старыя маладзеюць, калі ў госці завітаюць,</p>
<p>Вольны час мы любім бавіць у бяседзе за сталом;</p>
<p>У садах прыморскіх ружы цэлы год не адцвітаюць;</p>
<p>Край цвіце на нашу радасць — злому ворагу назло.</p>
<p> </p>
<p>Гандляры тут багацеюць, не клапоцяцца аб стратах,</p>
<p>Тут і купля, тут і продаж расквітнелі ў добры час;</p>
<p>Тут бядняк за месяц роўна можа стаць купцом багатым;</p>
<p>Хто прыйшоў з пустой кішэняй — разжывецца тут жа ў нас.</p>
<p> </p>
<p>Я ў славутага Усена і наглядчык і садоўнік.</p>
<p>Над купцамі, гандлярамі ён галоўны тут здаўна.</p>
<p>Ён купцоў з краін заморскіх сустракае ўсіх цудоўна,</p>
<p>Сам тавары аглядае, бачыць, што ім за цана.</p>
<p> </p>
<p>Хто прыедзе, той Усену сам падносіць падарункі,</p>
<p>Свой тавар яму пакажуць — больш нікому і ніяк.</p>
<p>Для цара тавар найлепшы ён складае ў пакункі,</p>
<p>А пасля гандлююць вольна і чужынец і сваяк.</p>
<p> </p>
<p>Для такіх, як вы, шаноўных, хто знянацку завітае,</p>
<p>Загадае даць пакоі і з пашанаю прыняць.</p>
<p>Ды Усен па нейкай справе раз'язджае дзесь па краі,</p>
<p>А як вернецца шчасліва, будзе рад цябе спаткаць.</p>
<p> </p>
<p>Тут Фацьма-Хатун пры доме маладая гаспадыня,</p>
<p>Дабразычлівая вельмі, асабліва да гасцей.</p>
<p>Толькі скажаш ёй — адразу стрэне ветла і гасцінна,</p>
<p>Да яе праводзяць — толькі кіне месяц срэбны цень».</p>
<p> </p>
<p>Аўтандзіл сказаў: «Я згодзен. Хай ідзе сюды, хто хоча».</p>
<p>І збянтэжаны, спацелы да Фацьмы слуга прыбег.</p>
<p>Ён сказаў: «Да нас у госці завітаў на схіле ночы</p>
<p>Той, хто здасца ясным сонцам, ясназорая, табе.</p>
<p> </p>
<p>Сам з купцоў ён знакамітых, уладальнік каравана,</p>
<p>Быццам месяц сямідзённы, мае зграбны тонкі стан.</p>
<p>У халаце ён шаўковым і чалме залататканай,</p>
<p>Ён пра цэны і тавары распытаў увесь майдан».</p>
<p> </p>
<p>Запрасіць купца ў палацы дзесяць слуг Фацьма паслала</p>
<p>І пакласці загадала ў караван-сарай тавар.</p>
<p>Увайшоў ружоватвары ў бляску лала і крышталю,</p>
<p>Сам на льва хадой падобны, як у тыгра — ў зрэнках жар.</p>
<p> </p>
<p>Навіну пачуўшы гэту, хутка ўвесь сышоўся горад.</p>
<p>«Як бы нам яго пабачыць?» — гаварылі ўсе вакол.</p>
<p>Аўтандзіла асыпалі словы ласкі, смех бадзёры,</p>
<p>Ад мужоў збягалі жонкі, быў парушаны спакой.</p>
<p> </p>
<p>Тут Фацьма на ганак выйшла, госця ветліва спаткала,</p>
<p>Зазірнула яму ў вочы і ў пакоі павяла;</p>
<p>За сталом з сабою побач пасадзіла, частавала</p>
<p>І таму сама вясёлай і узбуджанай была.</p>
<p> </p>
<p>Хоць сама не маладая — маладою быць хацела.</p>
<p>Станам зграбная, вачамі рассыпала палу жар,</p>
<p>Паважала песні, танцы і віна шыпучы келіх,</p>
<p>Строі пышныя, памаду ужывала дзеля чар.</p>
<p> </p>
<p>За бяседай-пачастункам да паўночы прасядзелі,</p>
<p>Віцязь ёй паднёс пачціва падарунак — дзіва дзіў.</p>
<p>Вельмі міла гаварыла, і агеньчыкі мігцелі</p>
<p>У вачах Фацьмы. Нарэшце развітаўся Аўтандзіл.</p>
<p> </p>
<p>Раніцой расклаў тавары, выбраў лепшыя узоры</p>
<p>І паслаў цару марскому, каб парадаваць таго.</p>
<p>А купцам сказаў паціху: «Вы гандлюйце без дакору</p>
<p>І як след хавайце тайну вы паходжання майго».</p>
<p> </p>
<p>Віцязь быў адзеты сціпла у купецкае адзенне;</p>
<p>Або ён Фацьму наведваў, або йшла яна сама.</p>
<p>У спакусах і гаворках час ляцеў, як вокамгненне,</p>
<p>Як кахала Віс Раміна, так і віцязя Фацьма.</p>
<p> </p>
<h3><a id="chapter44"></a>КАХАННЕ ФАЦЬМЫ ДА АЎТАНДЗІЛА</h3>
<p> </p>
<p>Як мага далей трымайся ад спакусніцы-жанчыны!</p>
<p>Завалодае душою, сэрца ласкаю спаўе,</p>
<p>А пасля кахання слову здрадзіць раптам без прычыны.</p>
<p>Патаемныя сакрэты лепш хавай ты ад яе.</p>
<p> </p>
<p>Захапляцца Аўтандзілам пачала Фацьма знянацку,</p>
<p>А пасля агонь кахання апаліў яе наскрозь.</p>
<p>Не змагла яна адолець чараў воч яго юнацкіх;</p>
<p>«Дзе знайсці мне паратунак?» — і ліла струменне слёз.</p>
<p> </p>
<p>«Мне самой яму прызнацца — можа з'ехаць прэч у крыўдзе.</p>
<p>Змоўчаць — сіл няма, бо сэрца жарам-полымем смыліць.</p>
<p>Не, прызнаюся, хоць, можа, тут мая пагібель прыйдзе,—</p>
<p>Не паможа таму доктар, хто не скажа, дзе баліць!»</p>
<p> </p>
<h3><a id="chapter45"></a>ЛЮБОЎНАЕ ПІСЬМО ФАЦЬМЫ ДА АЎТАНДЗІЛА</h3>
<p> </p>
<p>І пісьмо да Аўтандзіла, смутку поўнае, паслала.</p>
<p>Пра пякучы жар сардэчны, пра кахання боль цяжкі.</p>
<p>Пісьмы гэткія любое сэрца сціснулі б ад жалю,</p>
<p>Мы ж іх часта не шануем, а ірвем дарма ў шматкі.</p>
<p> </p>
<p>«О праменны! Божай воляй сонцам стаў ты ў небасхіле!</p>
<p>Хто разлучаны з табою, таму цемра засціць зрок;</p>
<p>Хто з табою побач — паліш ты яго агнёвай сілай,</p>
<p>Ты прывабіў нават зоры, што глядзяць праз ночы змрок.</p>
<p> </p>
<p>Хто хоць раз цябе пабачыў, той уражаны навекі.</p>
<p>Ты, як ружы цвет, прывабны, прытуляеш салаўя.</p>
<p>Як і я, перад табою нікнуць долу нават кветкі;</p>
<p>Ты пашлі свой промень-позірк, без яго загіну я.</p>
<p> </p>
<p>Бог пасведчыць, як мне цяжка пра сваё пісаць каханне,</p>
<p>Але што зрабіць магу я, паратунак дзе знайду,</p>
<p>Калі чорных веек стрэлы сэрца раняць несціхана?</p>
<p>Не даводзь жа да вар'яцтва, а прыходзь і пашкадуй.</p>
<p> </p>
<p>І пакуль на ліст мой гэты я чакаць адказу буду —</p>
<p>Ці ажыць маёй надзеі, ці загінуць марна ёй,</p>
<p>Я датуль сябе стрымаю ад смяротнага прысуду.</p>
<p>Смерць або жыццё? Рашае хай адказ чаканы твой!»</p>
<p> </p>
<p>І Фацьма паслала тут жа гэты ліст да Аўтандзіла.</p>
<p>Абыякава чытаў ён, нібы вестку ад сястры.</p>
<p>Думаў: «Скуль Фацьме дазнацца, хто навекі сэрцу мілы,</p>
<p>Параўнаць яе ці ж можна мне з царыцаю царыц?!</p>
<p> </p>
<p>Не, зраўняць варону з ружай — гэта проста немагчыма,</p>
<p>Хоць яшчэ салоўка з песняй над той ружаю не млеў.</p>
<p>Ўсё агіднае заўсёды непрыстойнасці прычына,</p>
<p>Дык нашто лухту ўсю гэту мне Фацьма бязглузда шле?»</p>
<p> </p>
<p>І нядоўгія ваганні ён адкінуў прэч імкліва.</p>
<p>Беглі думкі: «На чужыне хто мне зможа памагчы?</p>
<p>Калі ўзяўся я для друга адшукаць красуню-дзіва,</p>
<p>Скарыстаць я ўсё павінен, не пагрэбаваць нічым.</p>
<p> </p>
<p>Часта гэтая жанчына падарожных сустракае,</p>
<p>З імі весткі ў дом прыходзяць адусюль з чужых краёў.</p>
<p>Ён скарыўшыся, быць можа, след знайду, які шукаю,</p>
<p>Дапаможа мне — гатоў я адплаціць належна ёй.</p>
<p> </p>
<p>Бо калі пажар кахання ахапіў жанчыну шалам,</p>
<p>Сорам, ганьбу — ўсё губляе, абы з любым разам быць,</p>
<p>Таямніцы ўсе раскрые, ўсё раскажа у запале;</p>
<p>Лепш паддацца ёй, да мэты каб хутчэй свой шлях прабіць.</p>
<p> </p>
<p>Мы таго дабіцца можам, што пашле нам лёсу сіла.</p>
<p>Свет заўжды сябруе з цемрай — вось дзе змен яго выток!</p>
<p>Што шукаем — не знаходзім, што дасягнута — не міла.</p>
<p>Толькі тое выцеч можа, што наліта у збанок».</p>
<p> </p>
<h3><a id="chapter46"></a>АДКАЗ АЎТАНДЗІЛА НА ПІСЬМО ФАЦЬМЫ</h3>
<p> </p>
<p>Ён пісаў: «Твае ўсхваленні прачытаў я з хваляваннем:</p>
<p>Апярэдзіла мяне ты — тым агнём згараю сам.</p>
<p>Палка хочам мы абое узаемнага кахання.</p>
<p>Дзе суладна б'юцца сэрцы, шчасце вечна свеціць там».</p>
<p> </p>
<p>Як адказ Фацьму узрушыў, расказаць не маю сілы!</p>
<p>Зноў пісьмо паслала: «Годзе мне ў самоце слёзы ліць;</p>
<p>Ты прыходзь, як толькі змеркне, мой жаданы сокал мілы,</p>
<p>Буду я чакаць, каб шчасце нам з табою падзяліць».</p>
<p> </p>
<p>Толькі ён ісці сабраўся на той заклік палымяны,</p>
<p>Як упоцемку натрапіў на слугу, што вестку нёс:</p>
<p>«Не магу,— Фацьма пісала,— быць з табою ў час чаканы».</p>
<p>Ускіпеў ён: «Што за глупства зноў мне шле пачварны лёс!»</p>
<p> </p>
<p>І без жаднай засцярогі рушыў сцежкаю знаёмай.</p>
<p>Увайшоў. Фацьма ў трывозе, чымсьці ўзрушана была.</p>
<p>Ён адразу ўбачыў гэта. Хоць сядзела нерухома.</p>
<p>Але страх кахання сіла ў той жа міг перамагла.</p>
<p> </p>
<p>Селі разам, абняліся, цалаваліся ў экстазе;</p>
<p>Раптам нейкі юны віцязь ля дзвярэй нібы застыў,</p>
<p>А за ім нявольнік следам меч і шчыт прынёс адразу;</p>
<p>Аўтандзіл скалой каменнай ім дарогу заступіў.</p>
<p> </p>
<p>Госця ўбачыўшы, ад страху палюбоўніца збялела.</p>
<p>Той зірнуў на іх пяшчоты і сказаў нарэшце так:</p>
<p>«Не спыню тваёй забавы, асалоду пі ў пасцелі,</p>
<p>Толькі заўтра паспрабуеш ты атруты горкі смак!</p>
<p> </p>
<p>Ты, распусніца, схацела, каб застаўся я ў няславе?</p>
<p>Заўтра я табе адпомшчу — будзе страшны мой разлік;</p>
<p>Ты дзяцей сваіх ад страху загрызеш, як звер крывавы.</p>
<p>Калі ж гэта я не здзейсню, хай адсохне мой язык!»</p>
<p> </p>
<p>Бараду скубнуўшы злосна, знік нязваны госць з пакоя.</p>
<p>Твар пазногцямі крывавіць стала ў роспачы Фацьма.</p>
<p>Як вар'ятка, галасіла, слёз струмень паплыў ракою:</p>
<p>«Хай заб'юць каменнем людзі — горшай кары мне няма!</p>
<p> </p>
<p>Праз мяне загінуць марна добры муж, малыя дзеці,</p>
<p>Я згубіла ўсе багацці, разбурыўшы ўсё датла.</p>
<p>Зганьбаваная раднёю, без сяброў, адна на свеце —</p>
<p>Я сама сябе ад шчасця да няшчасця давяла!»</p>
<p> </p>
<p>Аўтандзіл жанчыну слухаў са здзіўленнем, поўны жалю:</p>
<p>«Што з табою, адкажы мне, не хавай у сэрцы боль;</p>
<p>Хто ён, злосны гэты віцязь, і за што ён пагражае</p>
<p>Помстай лютай і расправай над няшчаснаю табой?»</p>
<p> </p>
<p>«О мой леў, я вар'яцею! — так Фацьма яму сказала.—</p>
<p>Не пытайся пра прычыну — не магу сказаць, павер!</p>
<p>Я дзяцей сваіх згубіла і сябе я пакарала</p>
<p>Тым, што горача кахаю аднаго цябе цяпер!</p>
<p> </p>
<p>Кара неба спасцігае тых, хто стаў на шлях аблудны,</p>
<p>Хто трымаць не можа тайны да патрэбнае пары.</p>
<p>Хоць і літасці прашу я, але бачу лёс свой згубны,—</p>
<p>Хто сваёй крыві жадае, тых не лечаць дактары.</p>
<p> </p>
<p>З двух адно ты выбраць мусіш, я прашу цябе аб гэтым.</p>
<p>Мсціўца, што мяне абразіў, сёння ж ты забі ўначы,</p>
<p>А як вернешся — раскрыю ўсіх пакут маіх сакрэты.</p>
<p>Толькі ворага крывёю зможаш ты мне памагчы.</p>
<p> </p>
<p>А калі не здзейсніш гэта, дык збяры сваю паклажу</p>
<p>І пакінь пад сховам ночы назаўсёды гэты край.</p>
<p>Пра мае цяжкія мукі хай ніхто табе не скажа,</p>
<p>Як мяне й дзяцей бязвінных той злачынец пакараў».</p>
<p> </p>
<p>Аўтандзіл, пачуўшы скаргу, ускіпеў ад абурэння,</p>
<p>Горды, смелы і прыгожы, зброю ў рукі ён схапіў</p>
<p>І сказаў ёй: «Не хвалюйся, душагуба смерць сустрэне!</p>
<p>Хто ў бядзе жанчыну кінуў — лёс над тым бы вечна кпіў!</p>
<p> </p>
<p>Дапамога непатрэбна, толькі дай мне чалавека,</p>
<p>Каб дарогу да злачынца без памылкі паказаў.</p>
<p>Будзе знішчан, хто жанчыне пагражае лютым здзекам;</p>
<p>Ты чакай мяне спакойна, волі не давай слязам!»</p>
<p> </p>
<p>Толькі служка той з'явіўся, віцязь рушыў у дарогу,</p>
<p>А Фацьма услед прасіла: «Жар гарот маіх згасі,</p>
<p>Помсту здзейсні, і маліцца буду я табе, як богу.</p>
<p>На руцэ ў яго мой персцень, ты яго мне прынясі!»</p>
<p> </p>
<p>Аўтандзіл прайшоў праз горад, хутка ўбачыў бераг мора;</p>
<p>З пліт чырвоных і зялёных узвышаўся там палац.</p>
<p>Над тэрасаю тэраса нібы самі беглі ўгору,</p>
<p>Лашчыў вока нечакана хараства дзівосны лад.</p>
<p> </p>
<p>Аўтандзіл з маўклівым служкам падышлі да агароджы,</p>
<p>Той шапнуў: «Вось гэта тое, што цікавіць зараз нас».</p>
<p>І дадаў: «На той тэрасе ўладара знайсці ты зможаш.</p>
<p>Ён, напэўна, спачывае, самы зручны гэта час!»</p>
<p> </p>
<p>Два ахоўнікі драмалі ціхамірна каля брамы,</p>
<p>Аўтандзіл цішком падкраўся і за горлы іх схапіў,</p>
<p>І, ад долу адарваўшы, так ударыў галавамі,</p>
<p>Што разбіў ім вокамгненна на кавалкі чарапы.</p>
<p> </p>
<p>Гаспадар ляжаў на ложку, не паспеў вачэй прымружыць,</p>
<p>Як раз'юшаны, ўварваўся віцязь выпэцканы ў кроў.</p>
<p>Кінуў вобзем чачнагіра ён сваёй рукою дужай</p>
<p>І працяў кінжалам вострым сэрца ворага наскрозь.</p>
<p> </p>
<p>Для сяброў падобны сонцу, для непрыяцеля ж — гора,</p>
<p>Ён адсек з пярсцёнкам палец, як дамоўлена было,</p>
<p>І з размаху кінуў цела праз акно у хвалі мора,</p>
<p>Каб нідзе сабе магілы ў тым бяздонні не знайшло.</p>
<p> </p>
<p>Так вось помста адбылася пад начным туманным сховам;</p>
<p>Ружы пах салодкі ў цемры клаў нябачаны свой след,—</p>
<p>Гэта, здзейсніўшы прысуд свой і крывавы і суровы,</p>
<p>Аўтандзіл знаёмай сцежкай прабіраўся у імгле.</p>
<p> </p>
<p>Быццам леў у бляску сонца, да Фацьмы вярнуўся віцязь</p>
<p>І сказаў ёй: «Злыдзень гэты больш не будзе пагражаць.</p>
<p>Ён забіты — раб твой сведка — і не можа больш з'явіцца;</p>
<p>Вось пярсцёнак разам з пальцам, вось — скрываўлены кінжал.</p>
<p> </p>
<p>А цяпер ты растлумач мне, ў чым журбы тваёй прычына?</p>
<p>Пагражаў чаму юнак той жорсткай караю табе?»</p>
<p>Нізка ўкленчыўшы, герою адказала так жанчына:</p>
<p>«Ты ад мук мяне пазбавіў, сэрца ж раніў мне глыбей.</p>
<p> </p>
<p>Ты прынёс нам адраджэнне — дзецям мілым, мне і мужу,</p>
<p>Смерцю ворага ліхога ты вярнуў жыццё ўсім нам.</p>
<p>Чым аддзякаваць магу я, чым цябе уславіць мушу?</p>
<p>Раскажу я ўсё дакладна, ты ж мяркуй, як можаш, сам».</p>
<p> </p>
<h3><a id="chapter47"></a>ФАЦЬМА РАСКАЗВАЕ ПРА ЛЁС НЕСТАН-ДАРАДЖАН</h3>
<p> </p>
<p>«Дзень Наўроза мы спраўляем, калі год страчаем новы:</p>
<p>Гэты дзень усе святкуюць, нават гандаль не вядуць.</p>
<p>Прыхарошваюцца людзі ў адмысловыя абновы</p>
<p>І ў палац на пачастунак урачыста ўсе ідуць.</p>
<p> </p>
<p>Падарункі дарагія мы, купцы, ў палац прыносім,</p>
<p>Цар адорвае таксама ўсіх паводле іх заслуг;</p>
<p>Дзесяць дзён гучаць кімвалы, льецца лютняў сугалоссе,</p>
<p>На арэне — песні, гульні, конскі тупат, процьма слуг.</p>
<p> </p>
<p>Да цара Усен з купцамі мусіць у палац з'явіцца;</p>
<p>Я адказваю за жонак паважаных тых купцоў.</p>
<p>Ці бяднячка, ці багачка — ўсе нясуць дары царыцы,</p>
<p>І пасля пачосткі добрай мы вяртаемся дамоў.</p>
<p> </p>
<p>Вось аднойчы ў дзень Наўроза мы наведалі царыцу,</p>
<p>Ёй паднеслі падарункі — адарыла нас яна.</p>
<p>Забаўляліся, спявалі у царыцынай святліцы,</p>
<p>А пасля ў маіх пакоях мы гулялі да цямна.</p>
<p> </p>
<p>На змярканні ў сад мы выйшлі, там былі тады са мною</p>
<p>Жонкі нашых багацеяў, музыканты, спевакі.</p>
<p>Доўга слухалі мы спевы, пацяшаліся ігрою,</p>
<p>Распляталі свае косы і прымервалі вянкі.</p>
<p> </p>
<p>Той цудоўны сад цяністы ўпрыгожвалі альтанкі,</p>
<p>Праз адчыненыя вокны чуўся хваляў ціхі шум.</p>
<p>Я туды ўвайшла з гасцямі, мы працягвалі гулянку,</p>
<p>Каб віно, ласункі, фрукты праганялі з сэрца сум.</p>
<p> </p>
<p>Частавала я сябровак, як сястра, была гасціннай,</p>
<p>Потым смутак нечакана моцна ўразіў душу мне.</p>
<p>Мой цяжкі настрой адчуўшы, разышліся ўсе жанчыны,</p>
<p>І адна я засталася пры адчыненым акне.</p>
<p> </p>
<p>Мне былі відаць навокал неаглядныя прасторы,</p>
<p>Павяваў лагодны вецер і прыносіў мора пах.</p>
<p>Але што гэта? Далёка мільганула штосьці ў моры,</p>
<p>Не магла я здагадацца: ці то звер які, ці птах?</p>
<p> </p>
<p>Ды ні тое, ні другое — падплываў там човен дзіўны,</p>
<p>У грабцоў, чарней за сажу, скура цёмная была.</p>
<p>А між імі, пасяродку, на чаўне была жанчына,</p>
<p>Позірк свой ад той красуні адарваць я не магла.</p>
<p> </p>
<p>Вось, да берагу прыстаўшы, двое выйшлі ў сад паціху,</p>
<p>Азірнуліся навокал і пайшлі назад ізноў.</p>
<p>У чарноце ночы цёмнай не заўважылі ні ліха.</p>
<p>Я ж іх добра разглядзела з-за раскідзістых кустоў.</p>
<p> </p>
<p>Чарнаскурыя на бераг паланкін цішком згрузілі,</p>
<p>І з яго красуня выйшла — быццам месяца святло.</p>
<p>З-пад фаты мільгнулі вочы — цемру ночы асвятлілі,</p>
<p>Ізумруднае адзенне так да твару ёй ішло.</p>
<p> </p>
<p>Як зірнула ў наваколле, асвятліла нават скалы,</p>
<p>Небасхіл зачырванеўся ад яе пунцовых шчок.</p>
<p>Незраўнанае аблічча пекнатою асляпляла,—</p>
<p>Я рукой прыкрыла вочы, пазіраючы здалёк.</p>
<p> </p>
<p>Чатыром рабам сказала я, паклікаўшы ў альтанку:</p>
<p>«Трэба выведаць, як месяц трапіў к чорным у палон.</p>
<p>Запытайце, колькі возьмуць за красуню-паланянку?</p>
<p>Дыямент адкупім гэты — ўсіх багаццяў варты ён!</p>
<p> </p>
<p>А прадаць не пажадаюць — забярыце дзеву сілай.</p>
<p>Прывядзіце месяц ясны, ён у нас павінен ззяць».</p>
<p>Шмат разоў хадзілі слугі, таргаваліся, прасілі,—</p>
<p>Не маглі ніякай рады чарнаскурым злыдням даць.</p>
<p> </p>
<p>Я з акна глядзела. Бачу, што дарэмна ўсе размовы,</p>
<p>І забіць іх загадала, слугі споўнілі загад.</p>
<p>Чарнаскурых паскідалі ў хвалі мора безгаловых,</p>
<p>А дзяўчыну-прыгажуню прывялі ў густы мой сад.</p>
<p> </p>
<p>Каб праславіць сонца ў небе, гімнаў складзена не мала,</p>
<p>Толькі сонца засланяла дзева юнаю красой.</p>
<p>Чарадзейка і вядзьмарка вобраз той не змалявала б,</p>
<p>І цяпер аддаць гатова я жыццё ў ахвяру ёй!»</p>
<p> </p>
<p>І, размову прыпыніўшы, тут Фацьма загаласіла,</p>
<p>Аўтандзіл таксама плакаў, ахапіў героя жаль.</p>
<p>Як шалёныя, абое слёз стрымаць не мелі сілы,</p>
<p>Растапілі слёз патокі шчок аснежаны крышталь.</p>
<p> </p>
<p>Аўтандзіл сказаў з папрокам: «Ты не ўсё мне расказала».</p>
<p>Адказала: «Пры сустрэчы не заснула я ўсю ноч.</p>
<p>І самотную красуню цалавала, мілавала</p>
<p>І ў каморцы прытуліла ад людскіх зайздросных воч.</p>
<p> </p>
<p>Я спыталася ў красуні: «Ты з якой, скажы, краіны?</p>
<p>Хто цябе — такую зорку — і адкуль да нас прывёз?»</p>
<p>Ды маўчала таямніча змардаваная дзяўчына,—</p>
<p>Ліўся з воч у сто струменяў вадаспад пякучых слёз.</p>
<p> </p>
<p>Надакучыла, відаць, я сваім роспытам дзяўчыне,—</p>
<p>Ад рыданняў несуцешных цяжка ўздрыгвала яна.</p>
<p>Слёз крышталь з вачэй-нарцысаў падаў градам на рубіны,</p>
<p>Роспач гэту супакоіць сіл не мела я адна.</p>
<p> </p>
<p>Зрэшты мне яна сказала: «Даражэй ты маці роднай;</p>
<p>Дык нашто прыгоды-казкі пра мае нягоды знаць?</p>
<p>Вандраваць па белым свеце мне прызначыў лёс гаротны;</p>
<p>Не пытайся больш — ці варта нам на бога наракаць?!»</p>
<p> </p>
<p>Парашыла я: не трэба больш чапіцца да дзяўчыны.</p>
<p>Нават сонечная ўвага апаляе часам нас.</p>
<p>Каб разведаць таямнічасць, трэба зручная хвіліна,—</p>
<p>Аб усім спытацца можна у належны толькі час.</p>
<p> </p>
<p>Тую, што падобна сонцу, ад цікаўных я хавала;</p>
<p>Ды хіба ж схаваць магчыма бляск прамення залаты,</p>
<p>Хоць фіранкамі я вокны і старанна засланяла?</p>
<p>З веек сцюжны віхар веяў, ружы цвет на шчоках стыў.</p>
<p> </p>
<p>Гэту дзеву-чараўніцу, станам — стройную таполю,</p>
<p>Пасяліла непрыкметна я ў пакоі патайным,</p>
<p>Каб ніхто не мог дазнацца, хто ў няволі мімаволі,</p>
<p>Каб маглі пра гэта ведаць мы са служкаю адны.</p>
<p> </p>
<p>Расказаць пра гэта цяжка, як марнела дзева з часам,</p>
<p>Як і ўдзень і ўноч няўцешна слёзы горкія ліла.</p>
<p>Заціхала ж на хвілінку, як была са мной сам-насам;</p>
<p>Без яе, сама не знаю, як дагэтуль дажыла.</p>
<p> </p>
<p>Я ўваходзіла — і слёзы, як азёры, зіхацелі,</p>
<p>Над бяздоннем іх таемным веек-стрэл гушчар чарнеў,</p>
<p>Як агатавыя кубкі, вочы вільгаццю мігцелі,</p>
<p>Паміж лалаў-губ бялелі зубы-жэмчугі, як снег.</p>
<p> </p>
<p>Дапытацца не змагла я з-за журбот яе няспынных,</p>
<p>Хто яна, адкуль паходзіць, у якой бядзе цяпер.</p>
<p>У адказ — адно маўчанне, слёз струменістыя плыні,</p>
<p>У каго не сэрца — камень, толькі той бы ўсё сцярпеў.</p>
<p> </p>
<p>Непатрэбен быў ёй ложак, хусткай плечы укрывала,</p>
<p>Вэлюм чорны ад старонніх прыгажосць яе хаваў.</p>
<p>Пад шчаку руку падклаўшы, так, нябога, і драмала,</p>
<p>Ледзь упросіш, каб што з'ела, не краналася да страў.</p>
<p> </p>
<p>Расказаць хачу асобна пра убор яе і вэлюм;</p>
<p>Хоць усякае раскошы перабачыла я шмат,</p>
<p>Але гэткае не знойдзеш, хоць шукай у свеце цэлым,—</p>
<p>І танчэй ядваб заморскіх, і мацней жалезных лат.</p>
<p> </p>
<p>Многа дзён у нашым доме я самотніцу хавала.</p>
<p>Расказаць не смела мужу пра сакрэты я свае,</p>
<p>Бо яго я добра знала як пустога самахвала;</p>
<p>І з трывогай патаемна я наведвала яе.</p>
<p> </p>
<p>Непакоіла турбота: калі я ўтрымаю тайну,</p>
<p>Чым, не ведаючы справы, ёй адна дапамагу?</p>
<p>Муж дазнаецца — у стане апынуся я адчайным,—</p>
<p>Як, падобную да сонца, ад пагрозы зберагу?</p>
<p> </p>
<p>Што ж, аднак, зраблю адна я,— непакоіла трывога,—</p>
<p>Можа,лепш пра ўсё Усену мне па шчырасці сказаць?</p>
<p>Хай мне толькі паклянецца, што ўтрымае тайну строга:</p>
<p>Не захоча здрадай клятве д'яблу ён душу прадаць.</p>
<p> </p>
<p>Вось кажу яму аднойчы я, набіта выпадкова:</p>
<p>«Рэч адну сказаць хачу я, толькі ты кляніся мне,</p>
<p>Што пра гэту таямніцу не раскажаш ані слова».</p>
<p>Ён сказаў: «Прагаваруся — хай пярун заб'е мяне!</p>
<p> </p>
<p>Я клянуся — што раскажаш, не дазнаюцца пра тое</p>
<p>Ні дружбак, ні вораг люты, ні стары, ні малады!»</p>
<p>І адкрыла я Усену ўсё са шчыраю душою;</p>
<p>Запрасіла: «Калі гэтак — сонца ўбачыш ты тады».</p>
<p> </p>
<p>І калі прыйшлі мы разам да красуні у святліцу,</p>
<p>Здрыгануўся ён, нібыта ў вочы біў нясцерпны бляск.</p>
<p>Крыкнуў: «Што за дзіва бачу? Гэта ява ці мне сніцца?</p>
<p>Быць не можа, каб такое нарадзіць магла зямля!»</p>
<p> </p>
<p>Я сказала: «Невядома мне самой пра гэта дзіва</p>
<p>Звыш таго, што расказала я па шчырасці табе.</p>
<p>Хай сама пра ўсё раскажа — запытаемся пачціва,—</p>
<p>Свет чаму ёй стаў нямілы, слёзы лье чаму ў журбе?»</p>
<p> </p>
<p>І звярнуліся да дзевы мы з вялікаю пашанай:</p>
<p>«Ты праменнем палымяным нашы душы апякла.</p>
<p>Як зрабіць, скажы, каб месяц зноў мігцеў без ценяў цьмяных?</p>
<p>Як сагнаць шафранны колер і вярнуць на шчокі лал?»</p>
<p> </p>
<p>Ці пачула, ці не ўчула — не сказаў пагляд суровы,</p>
<p>Ружы-вусны пахавалі белых перлаў роўны рад.</p>
<p>Змеі кос на персях пышных варушылі шаль шаўковы.</p>
<p>Так дракон хавае сонца, бо святлу яго не рад.</p>
<p> </p>
<p>Не дабіліся ні слова мы ні ласкай, ні спагадай</p>
<p>Ад тае, што, як тыгрыца, паглядала з-пад ілба.</p>
<p>Толькі вусны прашапталі, слёз суняўшы вадаспады:</p>
<p>«Не скажу нічога, йдзіце!» — І на твар лягла жальба.</p>
<p> </p>
<p>Мы заплакалі абое, сеўшы з дзевай беднай поплеч,</p>
<p>Шкадавалі, што дарэмна словы трацілі свае,</p>
<p>Суцяшалі, як дачушку, асушалі слёзаў кроплі,</p>
<p>Садавінай спелай марна частавалі мы яе.</p>
<p> </p>
<p>Тут Усен сказаў: «Не будзем мы яе дарма трывожыць,</p>
<p>Гэтых вуснаў промень сонца дакрануцца б толькі мог;</p>
<p>Даражэй яе на свеце быць ніхто зусім не зможа,</p>
<p>Калі дзеці даражэй мне, забярэ няхай іх бог!»</p>
<p> </p>
<p>Хараством сваім дзівосным нас яна зачаравала,</p>
<p>Сустракацца з ёю — шчасце, расставацца — сум і страх.</p>
<p>Ад турбот і спраў надзённых з ёю мы адпачывалі,</p>
<p>Трапяталі нашы сэрцы, нібы ў сетцы кволы птах.</p>
<p> </p>
<p>Час ішоў хадой павольнай, праміналі дні за днямі.</p>
<p>Абвясціў Усен аднойчы: «Я ў цара не быў даўно.</p>
<p>Ты парай: ці не паехаць мне ў палац яго з дарамі?»</p>
<p>Я сказала: «Так ці йначай — ехаць трэба ўсё адно».</p>
<p> </p>
<p>Ён набраў у падарункі перлы дзіўныя, рубіны.</p>
<p>Я сказала: «П'яных будзе многа сярод вас, на жаль.</p>
<p>Дык глядзі: ніводным словам не абмоўся пра дзяўчыну!»</p>
<p>Ён пакляўся: «Не скажу я — хай пратне мяне кінжал!»</p>
<p> </p>
<p>У палац Усен з'явіўся; там банкет ішоў гарою.</p>
<p>Як заўсёды, да Усена быў прыхільны ў дзень той цар.</p>
<p>Падарункі ўзяў і побач пасадзіў яго з сабою.</p>
<p>Даў віна: падпіў адразу неразважлівы гандляр.</p>
<p> </p>
<p>Добра госці выпівалі, так заведзена спрадвеку,</p>
<p>І збанамі падавалі віны розныя к сталу.</p>
<p>Ды, напіўшыся, забыўся, ў чым пакляўся, недарэка!</p>
<p>Для чаго вароне ружа? Рогі для чаго аслу?</p>
<p> </p>
<p>Цар звярнуўся да Усена; той даўно быў добра п'яны:</p>
<p>«Чым аддзякую за перлы, што так шчодра дорыш нам?</p>
<p>За рубіны-самацветы, што іскрацца палымяна?</p>
<p>Заплаціць за ўсё не зможа нават царская казна».</p>
<p> </p>
<p>Адказаў Усен з паклонам: «О вялікі уладар мой!</p>
<p>Ты, як сонца, ўсім нам дорыш і пражытак і жытло.</p>
<p>Дык чые усе багацці?! Дык чые усе тавары?</p>
<p>Тут усё, што маю зараз,— ты нам даў, свяціл святло!</p>
<p> </p>
<p>Цар, ці варта захапляцца гэтым сціплым маім дарам?</p>
<p>Для царэвіча нявесту бог Усену дараваў!</p>
<p>Ты мне ўдзячны будзеш болей, калі ўбачыш сам чынару;</p>
<p>Вось сапраўдны падарунак, што хачу паднесці вам!..»</p>
<p> </p>
<p>Так мой муж святую клятву, слова гонару парушыў,</p>
<p>Расказаў ён пра дзяўчыну — зорку светлую між зор.</p>
<p>Цар быў вельмі задаволен, што Усен развесіў вушы.</p>
<p>Загадаў, каб сонца-дзеву прывялі на царскі двор.</p>
<p> </p>
<p>Я адна сядзела дома і не мела думак чорных,</p>
<p>Ды ганец з'явіўся раптам, пакланіўся да зямлі.</p>
<p>Больш паўсотні кап'яносцаў ён прывёў з сабой прыдворных.</p>
<p>Зразумела я адразу, па каго яны прыйшлі.</p>
<p> </p>
<p>Прывітаўшыся, сказаў ён: «Вось, Фацьма, загад высокі:</p>
<p>Цар сказаў прывесці тую, што Усен аддаў у дар.</p>
<p>Возьмем мы яе з сабою, да палаца тут два крокі!»</p>
<p>Здрыгануўся свет вялікі, бліскавіцы ззялі ў твар.</p>
<p> </p>
<p>Я ізноў перапытала: «Хто яна? Каго вам трэба?»</p>
<p>Адказаў ён: «Трэба тую, што Усен цару аддаў».</p>
<p>Я са страху ачмурэла, мне з аўчынку стала неба,</p>
<p>Не магла ні ўстаць, ні сесці, нехта мову адабраў.</p>
<p> </p>
<p>Да красуні увайшла я. На вачах — крышталі-слёзы.</p>
<p>Я сказала ёй: «О сонца, здрадзіў нам пракляты лёс!</p>
<p>Пакараў ён нас няшчадна і паслаў бяду-пагрозу:</p>
<p>Выкрыў муж мой тайну нашу — ў сэрцы рану мне нанёс!»</p>
<p> </p>
<p>Адказала: «Не здзіўляйся, я другога не чакала,</p>
<p>Нарадзіла мяне маці, мабыць, толькі на бяду.</p>
<p>Мала бачыла я шчасця, болей гора прыпадала,</p>
<p>Ліха большага, сястрыца, мне здаецца, не знайду!»</p>
<p> </p>
<p>А з вачэй яе, як перлы, не сціхалі слёзы ліцца.</p>
<p>І, ўжо розніцу забыўшы паміж шчасцем і бядой,</p>
<p>Горда ўстала, быццам нечым раззлаваная тыгрыца,</p>
<p>І закрыла твар прыгожы валасянаю чадрой.</p>
<p> </p>
<p>Я да скарбніцы пабегла, дзе ляжалі скарбы ў сховах,</p>
<p>Дарагіх каменняў-перлаў жменю поўную ўзяла.</p>
<p>За такія скарбы можна горад цэлы ўзяць без слова.</p>
<p>Дзеве ў пояс іх паклала — чым магла, дапамагла.</p>
<p> </p>
<p>Я сказала: «Можа, гэта ўсё спатрэбіцца ў палоне?»</p>
<p>І павёў красуню-дзеву царскіх воінаў атрад.</p>
<p>Цар насустрач дзеве выйшаў уладарна з залы троннай,—</p>
<p>У палац ішла красуня, долу ўтупіўшы пагляд.</p>
<p> </p>
<p>Бег услед натоўп за ёю, скрозь гучалі гоман, крыкі.</p>
<p>Не магла стрымаць ахова хваляў тых людскіх напор.</p>
<p>Станам стройным, як чынара, быў уражан цар вялікі.</p>
<p>Ён здзівіўся: «Скуль ты, сонца, што зацьміла сотні зор?»</p>
<p> </p>
<p>Хто зірне — прымружыць вейкі, асляплялі бляскам вочы.</p>
<p>Цар сказаў: «Такіх прыгожых не было яшчэ нідзе.</p>
<p>Бог паслаў нам вобраз гэты — ён здзівіць смяротных хоча,</p>
<p>Хто яе міджнурам стане — звар'яцеўшы, прападзе!»</p>
<p> </p>
<p>Пасадзіў з сабою поруч і сказаў такія словы:</p>
<p>«Раскажы мне, хто ты будзеш і адкуль сюды прыйшла?»</p>
<p>Не адказвала красуня, быццам хто пазбавіў мовы,</p>
<p>І, схіліўшыся маўкліва, галавы не падняла.</p>
<p> </p>
<p>Што казаў ёй цар — не чула, боль сціскаў ёй сэрца жорстка;</p>
<p>Думкай, бедная, ляцела у краіны роднай даль.</p>
<p>Бо застыла кветка-ружа — не раскрыліся пялёсткі;</p>
<p>Сэрцы тых, хто бачыў гэта, ахапіў вялікі жаль.</p>
<p> </p>
<p>Цар сказаў: «Дазнацца праўды трэба зараз неадкладна.</p>
<p>Ёсць тут, пэўна, дзве прычыны — разгадаць іх трэба нам:</p>
<p>Або некага кахае — вобраз нечы ёй прынадны,—</p>
<p>А ўсё іншае не міла затуманеным вачам;</p>
<p> </p>
<p>Або сутнасць дзевы — мудрасць яснабачанняў глыбокіх,</p>
<p>Дзе не ўбачыць шчасця ў шчасці, з болем боль не спалучыць;</p>
<p>І над радасцю і горам думка ўздыме так высока,</p>
<p>Што, нібыта ў казцы голуб, у інакшы край імчыць.</p>
<p> </p>
<p>Вось прыедзе сын з паходу пераможцам і героем;</p>
<p>І тады нявеста-зорка ахіне яго святлом</p>
<p>І раскажа ўсё сардэчна, ў чым прычына непакою.</p>
<p>Хай жа месяц пасмуткуе, покуль сонца не ўзышло!»</p>
<p> </p>
<p>Царскі сын — скажу па праўдзе — віцязь смелы быў і добры:</p>
<p>Станам зграбны, тварам мужны, аб ваяцкай славе дбаў.</p>
<p>Баявой заняты справай, з дому з'ехаў ён надоўга,</p>
<p>Для яго з нявест нявесту клапатлівы цар прыдбаў.</p>
<p> </p>
<p>У раскошнае адзенне пачалі ўбіраць дзяўчыну,</p>
<p>Заблішчалі дыяменты на тканіне дарагой.</p>
<p>Залаты вянец надзелі, што гарэў агнём рубінаў,</p>
<p>І крышталь заззяў над ружай небывалаю красой.</p>
<p> </p>
<p>Цар сказаў: «Адпачывальню прыбярыце ёй прыгожа».</p>
<p>Быў пастаўлены ў пакоі, ў залатой аздобе, трон.</p>
<p>Надышла пара — падняўся цар, за ім усе вяльможы</p>
<p>І з пашанаю ў харомы правялі яе на сон.</p>
<p> </p>
<p>Дзевяць еўнухаў паставіў да дзвярэй яе пазменна,</p>
<p>Сам жа зноў пачаў бяседу, віны царскія п'ючы.</p>
<p>Залатою ўзнагародай ён аддзякаваў Усену;</p>
<p>Грукацелі барабаны, гралі ў трубы трубачы.</p>
<p> </p>
<p>Доўга там яшчэ гулялі, елі, пілі да паўночы.</p>
<p>Ясназорая шаптала: «Ад пакут душа дрыжыць:</p>
<p>За каго мяне аддасць ён, хто красу маю растопча?</p>
<p>Як няволі мне пазбегнуць, як змагу ў палоне жыць?</p>
<p> </p>
<p>Не хачу згубіць, як ружа, я дзявочай прыгажосці,</p>
<p>Разарву я — бог паможа — кола хітрых іх задум.</p>
<p>Той, хто мае розум светлы — не заб'е сябе са злосці,</p>
<p>Мудрасць мудраму паможа знішчыць чорную бяду...»</p>
<p> </p>
<p>І, паклікаўшы, сказала дзева строгай варце ў вочы:</p>
<p>«Вы, ў палон мяне забраўшы, паддаліся на падман.</p>
<p>Цар стары памылку робіць, што мяне ў нявесткі хоча,—</p>
<p>І дарэмна граюць трубы і грукоча барабан.</p>
<p> </p>
<p>У мяне шляхі другія — я не буду ў вас царыцай,</p>
<p>Хай жаніх, як сонца, будзе,— у мяне інакшы лёс.</p>
<p>Дык нашто мяне упрошваць? Не магу я пагадзіцца,</p>
<p>Бо ў пакоях гэтых царскіх я памру ад горкіх слёз.</p>
<p> </p>
<p>І калі ў няволі гэтай сэрца я праб'ю кінжалам,</p>
<p>Цар адразу загадае вам галовы адсячы.</p>
<p>Лепш вазьміце пояс срэбны, ў ім і жэмчугі і лалы,—</p>
<p>Мне ж дазвольце вы адгэтуль непрыкметна уцячы».</p>
<p> </p>
<p>Развязала дзева пояс і каштоўнасці дастала,</p>
<p>З галавы зняла ў рубінах літы з золата вянец.</p>
<p>І, аддаўшы варце прагнай, «Адпусціце,— прашаптала,—</p>
<p>Творца свету вам заплаціць ласкай божай за мяне!»</p>
<p> </p>
<p>Затлуміліся галовы ад нябачаных багаццяў,</p>
<p>І нявольнікі забылі абавязак вартавых.</p>
<p>Парашылі патаемна дзеву вывесці з палаца.</p>
<p>Вось што золата ўчыняе — корань д'яблавай травы!</p>
<p> </p>
<p>Прага золата ніколі асалоды не давала,</p>
<p>Прагны ў скрогаце зубоўным сустракае сваю смерць.</p>
<p>Хоць багаццем пухне прагны, ўсё яму здаецца мала;</p>
<p>Скарб сардэчны — вось багацце, ды не кожны можа мець!</p>
<p> </p>
<p>Абяцанням паланянкі кожны з еўнухаў паверыў.</p>
<p>Даў ён раб сваё адзенне, дапамог перапрануць.</p>
<p>Калі ў зале ўсе сп'янелі, дзева выбегла праз дзверы,</p>
<p>І не змог дракон пачварны месяц ясны праглынуць.</p>
<p> </p>
<p>Хто куды, за ёю слугі паўцякалі ўслед употай.</p>
<p>Раптам чую: аклікае хтосьці ціха з-за акна.</p>
<p>Я пабегла ёй насустрач, абняла сваю ясноту,</p>
<p>Ды зайсці, хоць на хвіліну, не пасмела ў дом яна.</p>
<p> </p>
<p>«Падарунак твой,— сказала,— адкупіў мяне ад варты.</p>
<p>Я маліцца богу буду, каб табе аддзячыў ён.</p>
<p>Дай каня хутчэй, паеду, больш марудзіцца не варта,</p>
<p>Цар, дазнаўшыся, за мною вышле войска наўздагон».</p>
<p> </p>
<p>Я адразу, не чакаўшы, прывяла каня са стайні,</p>
<p>І ў сядло дзяўчына села з горда ўзнятай галавой.</p>
<p>Захад сонца так знікае ў сузор'і Льва звычайна,</p>
<p>Так прапала, не даспеўшы, плёну добрага жніво.</p>
<p> </p>
<p>Горад войска акружыла, сталі ўсюды гойсаць коні,</p>
<p>Неўзабаве верхавыя уварваліся ў наш дом.</p>
<p>«Калі знойдзеце ўцякачку,— я сказала,— па закону</p>
<p>Галавою адкажу я перад тронам і царом».</p>
<p> </p>
<p>Не знайшлі яе і следу, хоць аблазілі ўсе сховы.</p>
<p>На цара і на прыдворных лёг журботы змрочны цень.</p>
<p>Крэп жалобны ўсе надзелі замест сукняў пурпуровых,</p>
<p>Быццам хмары пахавалі сонца яснага прамень.</p>
<p> </p>
<p>Пра дзяўчыну покуль годзе! Што было, скажу, са мною.</p>
<p>Чачнагір — вяльможа юны, прыгажун быў — проста цуд!</p>
<p>Ён казлом маім быў добрым, я была яго казою.</p>
<p>Так, распуста жонку ганьбіць, мужа губіць — перапуд.</p>
<p> </p>
<p>Быў мне муж нялюбы, кволы, як пасля цяжкой хваробы,</p>
<p>Чачнагір жа быў прыгожы, пры цары служыў даўно.</p>
<p>Хоць любіла я вяльможу — не нашу па ім жалобы,</p>
<p>Кроў яго мне ўсё здаецца, быццам моцнае віно.</p>
<p> </p>
<p>Палюбоўніку пра дзеву ўсё сказала я, дурніца,</p>
<p>Як яна ўцякла адважна, як яе і след прастыў.</p>
<p>Пагражаў ён часта выкрыць гэту нашу таямніцу,</p>
<p>Ды цяпер, табой забіты, для мяне ён — гук пусты.</p>
<p> </p>
<p>Паспрачаемся — адразу пагражаў ён мне ад злосці.</p>
<p>Неяк ездзіў ён кудысьці, я ж паслала па цябе.</p>
<p>Ён вярнуўся. Я ж ад страху, што ў мяне сустрэне госця,</p>
<p>Загадала, каб слуга мой да цябе з той весткай бег.</p>
<p> </p>
<p>Ты ж, мяне не зразумеўшы, завітаў, як ясны сокал;</p>
<p>Потым ён, як звер драпежны, нечакана ўбег у дом.</p>
<p>Я спалохана стаяла, не спускала з яго вока,—</p>
<p>Смерці ён жадаў мне сэрцам, а не толькі языком.</p>
<p> </p>
<p>Калі б ты, мой госць цудоўны, не прыкончыў злога ката,</p>
<p>Ён бы ўсё цару са злосці патаемна разбубніў.</p>
<p>Цар, разгневаны дашчэнту, дом спаліў бы мой багаты,</p>
<p>Пакараў бы лютай смерцю і дзяцей маіх пабіў.</p>
<p> </p>
<p>Чым аддзякаваць магу я? Памажы мне ў гэтым, божа,</p>
<p>Больш пужаць мяне не будзе крыважэрны, хцівы гад.</p>
<p>Свой шчаслівы лёс жаночы толькі зараз бачу, можа:</p>
<p>Абмінула смерць; каханне, прадчуваю, ладзіць лад!»</p>
<p> </p>
<p>Аўтандзіл сказаў: «Спрадвеку толькі мудрасць праўду мерыць:</p>
<p>Вораг з ворагаў найгоршы, хто, як друг, увойдзе ў дом.</p>
<p>Тайну сэрца не раскрыўшы, мудры хлусу не паверыць.</p>
<p>Той цяпер жыхар бяздоння, хто плаціў за ласку злом!</p>
<p> </p>
<p>Раскажы, якія весткі аб каханай ты сабрала,</p>
<p>Дзень і ноч я аб сустрэчы бога добрага малю».</p>
<p>Тут Фацьма замест адказу нечакана зарыдала:</p>
<p>«Знікла сонца, што праменнем упрыгожвала зямлю!»</p>
<p> </p>
<h3><a id="chapter48"></a>ФАЦЬМА РАСКАЗВАЕ АЎТАНДЗІЛУ ПРА ТОЕ, ЯК НЕСТАН-ДАРАДЖАН ТРАПІЛА Ў ПАЛОН ДА КАДЖАЎ</h3>
<p> </p>
<p>Лёс пракляты! З д'яблам толькі ты зраўняешся маною!</p>
<p>Хто твайго каварства межы мог адолець хоць бы раз?</p>
<p>Што зрабіў ты з той, што сонца зацьмяваць магла сабою?</p>
<p>Бачу: ўсё на свеце тленам стане ў вызначаны час.</p>
<p> </p>
<p>Зноў Фацьма апавядала: «Знікла сонца, што свяціла</p>
<p>Над маім жыццём і домам сваім ласкавым святлом.</p>
<p>З той часіны я губляю на агні пакутным сілы,</p>
<p>Слёзы лью крынічнай плынню, кленучы нядолі зло.</p>
<p> </p>
<p>Мне абрыдла ўсё на свеце, мне нямілы сталі дзеці,</p>
<p>Днём я мару аб красуні, ўночы сніцца мне яна.</p>
<p>А Усен, што здрадзіў клятве, знік з вачэй, блукае дзесьці;</p>
<p>Чым дзяліць з брыдою ложак, застануся лепш адна.</p>
<p> </p>
<p>Неяк ціхім надвячоркам, калі захад стаў ружовым,</p>
<p>Я праходзіла прадмесцем, дзе ўбаку стаяў шынок.</p>
<p>З жалем дзеву прыгадала, і зляцелі з вуснаў словы:</p>
<p>«Хто мужчынскай клятве верыць — кліча той бяды знарок!»</p>
<p> </p>
<p>Бачу: раб з трыма сябрамі уваходзіць у харчэўню;</p>
<p>Раб па-ратнаму адзеты, тыя — ў грубае радно.</p>
<p>Накупляўшы страў на драхму, елі ў смак. І ў час вячэрні</p>
<p>Палілася ў іх гаворка, мне было усё чутно.</p>
<p> </p>
<p>Гаварыў адзін: «З дарогі адпачыць нам — асалода.</p>
<p>Мы сышліся ў гурт адзіны, ўсе чужыя між сабой.</p>
<p>Дык няхай раскажа кожны пра сваё жыццё й прыгоды,</p>
<p>Раз адна звяла дарога пад агульнаю страхой».</p>
<p> </p>
<p>Пацяклі апавяданні; і калі чарга прыспела,</p>
<p>Раб сказаў: «Кіруе намі воля бога з вышыні.</p>
<p>Вы тут слоў кідалі проса, я ж пасею толькі перлы;</p>
<p>Той уцяміць мае словы, хто не любіць балбатні.</p>
<p> </p>
<p>Я адданы раб і воін ўладара ўсяе Каджэці,</p>
<p>Ды хваробаю цяжкою падкасіла смерць цара.</p>
<p>Шмат дабра рабіў ён людзям. Засталіся ў яго дзеці,</p>
<p>І сірот на выхаванне узяла яго сястра.</p>
<p> </p>
<p>Дулардухт — царыцу звалі — кіравала ўсёй краінай,</p>
<p>І ніякі вораг блізка падысці да меж не смеў.</p>
<p>А з сірот Расана й Родзьі павыросталі мужчыны,</p>
<p>І надзейную апору трон яе магутны меў.</p>
<p> </p>
<p>Раптам вестка: дзесь за морам у яе сястра сканала;</p>
<p>Зажурыліся візары, як сышліся на савет:</p>
<p>Як паведаміць царыцы — будзе енку тут не мала,—</p>
<p>І тады вяльможам знатным так сказаў Рашак-спаспет:</p>
<p> </p>
<p>«Не магу, хоць рэжце, слухаць я жаночы плач і лямант,</p>
<p>Лепш паеду чыстым полем па здабычу на разбой —</p>
<p>Як вядома ўсім, багацце не было ніколі плямай,—</p>
<p>А вярнуся — у царыцы слёзы зменяцца журбой».</p>
<p> </p>
<p>Крыкнуў ён: «Выходзь наперад, хто гатоў ісці за мною!»</p>
<p>Сто ваяк найлепшых выбраў і павёў іх за сабой.</p>
<p>Рабавалі ўдзень і ўночы мы, не ведаўшы спакою,</p>
<p>Зніштажалі караваны, скарб багаты рос гарой.</p>
<p> </p>
<p>Неяк ехалі мы ў полі, засцілала ночка далі,</p>
<p>Раптам бачым: палілося з цемры дзіўнае святло.</p>
<p>«Як, хіба праменні сонца ў змроку ночы запалалі?»</p>
<p>Мы губляліся ў здагадках, і канца ім не было.</p>
<p> </p>
<p>Той казаў, што гэта месяц, той — што сонца залатое,</p>
<p>І на прывід гэты дзіўны ўсе мы кінуліся ўраз,</p>
<p>Абкружылі луг шырокі, скуль святло лілося тое;</p>
<p>Раптам голас чысты й звонкі даляцеў адтуль да нас.</p>
<p> </p>
<p>«Хто вы, коннікі? — пытае.— Адыдзіце прэч з дарогі!</p>
<p>З Гуланшара ў царства каджаў я, ганец, трымаю шлях!»</p>
<p>Мы на голас той злучылі найцясней рады аблогі,</p>
<p>Бачым конніка ў бляску — ахапіў нас дзікі страх.</p>
<p> </p>
<p>Бліскавіцай прамяністай твар яго здалёк пабліскваў,</p>
<p>Ззяў, як сонца, светлы вобраз, азарыўшы ўсё вакол.</p>
<p>І хоць гукі слоў расталі — гневу цень пакрыў аблічча,</p>
<p>І бліснулі ў цемры зубы, як жамчужны частакол.</p>
<p> </p>
<p>Мы глядзелі, што за дзіва перад нашымі вачамі,</p>
<p>Не ганец ён — быў адразу ўвесь падман яго відзён.</p>
<p>Тут Рашак заўважыў раптам, што дзяўчына перад намі,</p>
<p>Ён схапіў каня за повад і забраў яе ў палон.</p>
<p> </p>
<p>Мы распытвалі дарэмна: «Адкажы нам, хто ты, сонца?</p>
<p>Скуль ты родам? Шлях трымаеш да якіх, скажы, зямель?»</p>
<p>Не адказвала нічога, толькі плакала бясконца,—</p>
<p>Цяжка бачыць, калі месяц паглынае люты змей.</p>
<p> </p>
<p>Не схацела нам прызнацца паланянка маладая,</p>
<p>Хто блукаць яе прымусіў на чужыне па начах,</p>
<p>У разбойным атачэнні толькі змрочна паглядала,</p>
<p>Ды пагарда палымнела ў разгневаных вачах.</p>
<p> </p>
<p>Даў загад Рашак: «Даволі! Прымушаць яе не будзем,—</p>
<p>Пра бяду сваю расказваць тут не месца і не час!</p>
<p>Бог, відаць, царыцу нашу парашыў уразіць цудам</p>
<p>І дзівосны падарунак пасылае ёй праз нас.</p>
<p> </p>
<p>Незвычайным гэтым скарбам ашчаслівім мы царыцу,</p>
<p>Будзе шчодраю удзячнасць нам за службу у адказ.</p>
<p>А схаваем — лютым гневам яе сэрца загарыцца</p>
<p>І, як кара за злачынства, гэты гнеў падзе на нас».</p>
<p> </p>
<p>Мы спрачацца не схацелі і спынілі ўсе размовы,</p>
<p>Разам з дзевай падаліся у Каджэці нацянькі,</p>
<p>Дакучаць ёй не схацелі, не прамовілі ні слова,</p>
<p>А яна слязьмі зганяла алы колер са шчакі.</p>
<p> </p>
<p>Я звярнуўся да Рашака: «Папрашу твайго дазволу —</p>
<p>З'ездзіць мне да Гуланшара, хутка буду я назад».</p>
<p>Даў ён згоду, я памчаўся, каб сабраць з рабункаў долю,</p>
<p>І цяпер вось з пакам шоўку даганяю свой атрад».</p>
<p> </p>
<p>Сказ праслухаўшы цікавы, я адчула блізкасць мэты,</p>
<p>Слёзы высахлі адразу, расхінулася імгла,</p>
<p>Бо ў расказаным пазнала дзевы мілыя прыкметы,—</p>
<p>Ажыла надзея ў сэрцы, нібы скарб які знайшла.</p>
<p> </p>
<p>Загадала, каб з'явіўся да мяне апавядальнік,</p>
<p>І сказала: «Ты яшчэ раз мне пра дзеву раскажы».</p>
<p>Паўтарыў усё дакладна аб сустрэчы ён нядаўняй,</p>
<p>І, знясіленая смуткам, захацела зноў я жыць.</p>
<p> </p>
<p>Мела двух я чорных служак, двух сапраўдных чарадзеяў,</p>
<p>Што нябачнымі для вока па жаданню стаць маглі.</p>
<p>Я ў Каджэці іх паслала, не губляючы надзеі,</p>
<p>Каб хоць след палоннай дзевы ў царстве тым яны знайшлі.</p>
<p> </p>
<p>Праз тры дні мне расказалі ведзьмары пра ўсё ахвоча.</p>
<p>Там збіраецца царыца у чужы заморскі стан.</p>
<p>Сонца-дзева там марнее, іскры гневу сыплюць вочы,</p>
<p>Бо прызначан царскай воляй нарачоным ёй Расан.</p>
<p> </p>
<p>Дулардухт сказала ўладна: «Ажаню яе з Расанам,</p>
<p>Як жалобны тэрмін скончу і назад прыбуду к вам,</p>
<p>А пакуль няхай чакае скоры дзень майго вяртання».</p>
<p>Еўнух там пільнуе вежу, сонца-дзева чэзне там.</p>
<p> </p>
<p>Узяла з сабой царыца войска з каджаў-чарадзеяў,</p>
<p>Бо нялёгкі шлях праходзіў небяспечнай стараной,—</p>
<p>Уладанні ж засталіся пад аховаю надзейнай,</p>
<p>Слёзы лье цяпер царыца над сястрыцынай труной.</p>
<p> </p>
<p>Неадольны горад каджаў пільнаваў няспынна межы,</p>
<p>На скале высокай горда, як цвярдыня, ён стаяў.</p>
<p>У скале ж той ход падземны быў пракладзен аж да вежы,</p>
<p>Дзе, нібыта сонца з неба, твар красы дзівоснай ззяў.</p>
<p> </p>
<p>Патаемны ход у горад варта пільна вартавала,</p>
<p>Дзесяць тысяч за сцяною войска добрага было,</p>
<p>Па тры тысячы атрады каля трох варот стаялі...</p>
<p>О жыццё, да горкай мукі ты мне сэрца давяло!»</p>
<p> </p>
<p>Вестку гэтую пачуўшы, Аўтандзіл ажыў, нябога,</p>
<p>Хоць сваіх пачуццяў буру ў глыбіні душы трымаў.</p>
<p>За вялікія даброты ён аддаў падзяку богу</p>
<p>І сказаў: «Якую радасць ты прынесла мне, Фацьма!</p>
<p> </p>
<p>Ты майго кахання варта, суняла ты ў сэрцы скруху,</p>
<p>Летуценняў патаемных ты адкрыла свет шырэй,</p>
<p>Але ты скажы па праўдзе, калі каджы — гэта духі,</p>
<p>Дык нашто ім плоць людская і навошта тлумны рэй?</p>
<p> </p>
<p>Абудзіла ты спагаду да палонніцы бязвіннай,</p>
<p>Але што ім, бесцялесным, ад жанчыны за карысць?»</p>
<p>У адказ Фацьма сказала: «Растлумачыць я павінна.</p>
<p>Каджы — людзі, ў гэтых скалах пасяліліся калісь.</p>
<p> </p>
<p>Людзі каджамі празвалі іх за цёмнае вядзьмарства,</p>
<p>Каджы могуць, калі схочуць, нас усіх заваражыць;</p>
<p>Не адолець іх, баяцца людзі злоснага каварства,</p>
<p>Біцца з імі — значыць, марна галаву сваю злажыць.</p>
<p> </p>
<p>Вычвараць умеюць цуды, асляпляць умеюць вочы,</p>
<p>Уздымаць у моры буры, ў бездань кідаць караблі;</p>
<p>Не тануць — ісці па хвалях, дзень змяняць на цемру ночы,</p>
<p>Неба цёмнае паўночы дзённым бляскам асвятліць.</p>
<p> </p>
<p>Вось таму і назву каджаў нездарма далі ім людзі,</p>
<p>Хоць на справе маюць самі, як і мы, такую ж плоць».</p>
<p>Аўтандзіл сказаў: «О шчасце! Жаль не цісне болем грудзі!</p>
<p>Ты агонь мой патушыла і пазбавіла ад слот!»</p>
<p> </p>
<p>Аўтандзіл усёй істотай услаўляў скрозь слёзы бога:</p>
<p>«Божа, ты ў зямной юдолі шлеш збавенне, гоіш боль,</p>
<p>Вечна існы, недасяжны, асвятляеш нам дарогу,</p>
<p>Дорыш ласку нам дзясніцай, мы рабы перад табой!»</p>
<p> </p>
<p>Так хвалу узносіў богу віцязь радаснай хвілінай,</p>
<p>Ды жаданнем прагавітым загарэлася Фацьма;</p>
<p>І хоць ён хацеў стрымацца, ды адолела жанчына</p>
<p>І з гарачым пацалункам абняла яго сама.</p>
<p> </p>
<p>І ўсю ноч дзяліла ў ложку асалоду з Аўтандзілам,</p>
<p>Ён хоць моцна абдымаўся, сам жа думаў аб другой,</p>
<p>Цінаціну прыгадаўшы, сам сабе ён стаў нямілы,</p>
<p>І звярэла сэрца, нібы паляўнічы чула гон.</p>
<p> </p>
<p>Аўтандзіл употай плакаў, утварылі б слёзы мора,</p>
<p>І чаўны вачэй-агатаў патаналі ў вір-падман.</p>
<p>«Гляньце,— думаў,— на міджнура, як ён здрадзіў любай скора,—</p>
<p>Не салоўка сеў на ружу, а на смецце сеў груган».</p>
<p> </p>
<p>Раскрышыла б і каменне слёз няспыннае струменне,</p>
<p>Дзе гушчар цяністых веек бегу іх не мог пазбыць.</p>
<p>Салаўём Фацьма спявала — скуль з'явілася натхненне?</p>
<p>Побач з ружай і варона салаўём жадае быць!</p>
<p> </p>
<p>Выйшла сонца на світанні ўмыцца свежаю вадзіцай,</p>
<p>І Фацьма яму паднесла ў дар адзенняў розных шмат,</p>
<p>Трункаў пахкіх і бялізны — ўсё упрошвала згадзіцца</p>
<p>Апрануць, што больш да твару, з тых шаўковых пышных шат.</p>
<p> </p>
<p>Аўтандзіл рашыў: «Даволі мне прыкідвацца купчынай!»</p>
<p>Зняў гандлярскае адзенне і ранейшае надзеў.</p>
<p>Апрануўшыся, як віцязь, ён здзівіў сабой жанчыну;</p>
<p>Так у выглядзе геройскім стаў, як сонца, юны леў.</p>
<p> </p>
<p>Розных страў Фацьма прынесла, запрасіла на сняданне.</p>
<p>Увайшоў прыгожы віцязь у даспехах, як герой,</p>
<p>І Фацьма, яго сустрэўшы у спаспетавым убранні,</p>
<p>Лепятала: «О чароўны, хто ўстаіць перад табой?»</p>
<p> </p>
<p>Захаплялася бясконца госцем зграбным і прыгожым,</p>
<p>Толькі ён на гэта моўчкі пасміхаўся сам сабе:</p>
<p>«Хто ў сапраўднасці такі я, распазнаць яна не можа.</p>
<p>Мне ж няма другога выйсця, покуль будзе друг гібець».</p>
<p> </p>
<p>А пасля бяседы сытнай разышліся. Захмялелы,</p>
<p>У сваім пакоі пышным ён забыўся ува сне.</p>
<p>Як прачнуўся надвячоркам, нібы ўсё заружавела,</p>
<p>Да Фацьмы паслаў ён служку: «Быць прашу я у мяне».</p>
<p> </p>
<p>І Фацьма прыйшла адразу і прамовіла ў запале:</p>
<p>«Ты — альяс мой любамілы, я загіну без цябе!»</p>
<p>Пасадзіў з сабою побач, і на момант ціха стала,</p>
<p>І на ружаў сад чароўны цень з хацінкі веек збег.</p>
<p> </p>
<p>Ён сказаў: «Цябе паклікаў я на шчырую размову,</p>
<p>Хоць яна змяёй атрутнай сэрца, можа, і пратне.</p>
<p>Не сказаў табе дагэтуль аб сабе я праўды слова:</p>
<p>Чорны лес інакшых веек паланіў навек мяне.</p>
<p> </p>
<p>Прытварыўся, што гандляр я — гаспадар над караванам.</p>
<p>Не, над войскам я начальнік у славутай старане,</p>
<p>Трону царскаму апора і ўлюбёнец Растэвана,</p>
<p>Скарбаў сховішчы і зброя падуладны толькі мне.</p>
<p> </p>
<p>Ты майго даверу варта, я скажу табе ўсю праўду:</p>
<p>Мае цар дачку, што з твару нібы ясная зара,</p>
<p>З-за яе агнём згараю, і ніхто не дасць мне рады,</p>
<p>Па яе жаданню тут я, кінуў войска і цара.</p>
<p> </p>
<p>Я шукаю ўсюды дзеву, што была ў цябе схавана,</p>
<p>Абышоў амаль паўсвета, каб знайсці царыцу дзіў.</p>
<p>Бачыў я таго міджнура, што тугою па каханай,</p>
<p>Нібы леў, стралой працяты, галаву сваю схіліў».</p>
<p> </p>
<p>Расказаў Фацьме дакладна Аўтандзіл пра ўсе прыгоды:</p>
<p>Як таго, што ў шкуры тыгра, моцна гора абвіло.</p>
<p>Ён сказаў: «Ты маеш сродак, што скасуе ўсе нягоды,</p>
<p>Што ўратуе веек чорных крумкачынае крыло.</p>
<p> </p>
<p>Удваіх, Фацьма, з табою, адшукаўшы дзеву тую,</p>
<p>Памаглі б двум зоркам зліцца ў непадзельную адну.</p>
<p>І з удзячнасцю нашчадкі слалі б нам хвалу людскую,</p>
<p>Што вярнулі закаханым мы шчаслівую вясну.</p>
<p> </p>
<p>Дык пакліч ты чарадзея, мы пашлём яго ў Каджэці,</p>
<p>Хай пра ўсё раскажа дзеве, што уведаць мы змаглі.</p>
<p>І яна сваёй парадай дапаможа нашай мэце:</p>
<p>Знішчыць каджаў, каб ніводзін не застаўся на зямлі».</p>
<p> </p>
<p>«Бачыць бог,— Фацьма сказала,— разагнаў ты смутку хмары,</p>
<p>Справа тая, што надумаў, шле збавенне, а не страх».</p>
<p>Быў паклікан раб адразу ж; той з'явіўся чарнатвары.</p>
<p>«Паспяшайся,— загадала,— да Каджэці доўгі шлях!</p>
<p> </p>
<p>Мы пабачым сілу чараў і вядзьмарскага сумлення,</p>
<p>Ці пазбавіш нас ад болю, ці патушыш сэрцаў жар.</p>
<p>Перадай у вежу дзеве, хай чакае вызвалення».</p>
<p>«Будзе зроблена, чакайце весткі»,— ім сказаў вядзьмар.</p>
<p> </p>
<h3><a id="chapter49"></a>ПІСЬМО ФАЦЬМЫ ДА НЕСТАН-ДАРАДЖАН</h3>
<p> </p>
<p>У пісьме Фацьма пісала: «Ты, як сонца, свеціш свету,</p>
<p>Хто разлучаны з табою, палымнее той жальбой;</p>
<p>Льецца голас твой крыніцай, хараством тваім сагрэты;</p>
<p>Лал з крышталем злучан цесна, ззяе ўсмешкаю тваёй!</p>
<p> </p>
<p>Хоць пра лёс свой невясёлы ты сказаць не захацела,</p>
<p>Мне вядома ўсё, і гору спачуваю я твайму.</p>
<p>Каб вар'яцтва ён пакінуў, шлі ты вестку Тарыэлю,</p>
<p>Хай табе ён будзе ружай, ты ж фіялкаю яму.</p>
<p> </p>
<p>Ратаваць цябе з'явіўся Тарыэлеў брат названы.</p>
<p>Аўтандзілам ён завецца, войска мужны правадыр,</p>
<p>Ён пры троне Растэвана віцязь слаўны і адданы,</p>
<p>Дык парадуй весткай мудрай, наша сонца, наш кумір!</p>
<p> </p>
<p>Да цябе ганца паслалі, ты пра ўсё яму раскажаш:</p>
<p>Ці вярнулася царыца, колькі войска разам з ёй,</p>
<p>Ці вялікая ахова ля ўваходу ў горад каджаў,</p>
<p>Хто над вартаю галоўны, хто вартуе замак твой?</p>
<p> </p>
<p>Ты пра ўсё, што ўдасца ўведаць, напішы нам падрабязна,</p>
<p>І мінджнуру прывітанне не забудзь ты перадаць.</p>
<p>Хай забудуцца бядоты, шчасцем свеціць даль выразна,</p>
<p>Бог паможа нам дабіцца, каб навекі вас з'яднаць.</p>
<p> </p>
<p>Паляці, пісьмо, да мілай вестуном, даўно чаканым!</p>
<p>Як табе не пазайздросціць — лал і перлы ўбачыш ты,</p>
<p>Будуць ласкавыя вочы сузіраць цябе ў чытанні...</p>
<p>Пашкадуй жа, сонца свету, і пазбаў нас цемнаты!»</p>
<p> </p>
<p>І Фацьма ганца пазвала і пісьмо яму ўручыла:</p>
<p>«Паланянцы яснатварай з рук у рукі перадай».</p>
<p>Той, зялёнаю накідкай махануўшы, нібы крыллем,</p>
<p>Па-над дахамі узняўся, знік у небе, нібы здань.</p>
<p> </p>
<p>З лука пушчанай стралою паляцеў у вокамгненне</p>
<p>І дасяг Каджэці, толькі слацца стаў у полі змрок;</p>
<p>Праз вароты і праз варту праслізнуў нябачным ценем,</p>
<p>Каб аддаць палоннай дзеве весткі шчаснае лісток.</p>
<p> </p>
<p>Ён прыйшоў да дзевы ў вежу, абмінуўшы ўсе завалы,</p>
<p>Цёмнатвары, валасаты, нечаканы, быццам здань.</p>
<p>Ахапіла дзеву боязь, нерухомая чакала —</p>
<p>Заблакітнелі фіялкі, ружа стала, як шафран.</p>
<p> </p>
<p>Пасланец сказаў: «Не бойся, я не прывід з апраметнай,</p>
<p>Да цябе сюды з'явіцца загадала мне Фацьма.</p>
<p>Вось пісьмо! Яго прынёс я без затрымкі непрыкметна.</p>
<p>Заквітнееш хутка ружай, згіне прэч з вачэй турма!»</p>
<p> </p>
<p>Не было канца здзіўленню ад раптоўнага здарэння,</p>
<p>Воч міндаліны трымцелі, цень на іх агат прынёс,</p>
<p>І, схапіўшы ліст, чытала ўсхваляваная царэўна,</p>
<p>І скаціліся дадолу дыяменты-росы слёз.</p>
<p> </p>
<p>У ганца яна спытала: «Хто ж такі мяне шукае?</p>
<p>Што яшчэ хаджу жывая, хто дазнацца быў ахвоч?»</p>
<p>Адказаў ён: «Падзялюся ўсім, што ў розуме трымаю:</p>
<p>З той пары, як ты прапала, светлы дзень змяніла ноч.</p>
<p> </p>
<p>З той пары працяты грудзі у Фацьмы кап'ём пакуты,</p>
<p>Слёзы лье яна няспынна, кленучы пракляты лёс.</p>
<p>Я ёй тайну гэту выкрыў аб табе, няволяй скутай;</p>
<p>Бачыць бог, з тае часіны не ўсыхае лівень слёз.</p>
<p> </p>
<p>Ды з'явіўся нейкі віцязь, станам зграбны, як таполя,</p>
<p>І Фацьма яму сказала пра тваю нуду-бяду.</p>
<p>Ён прайшоў амаль паўсвету, каб цябе вярнуць на волю,</p>
<p>Імі я сюды пасланы і да іх назад іду!».</p>
<p> </p>
<p>Адказала дзева: «Веру, што прыйшоў ты без падману,</p>
<p>Але як маглі дазнацца вы пра горкі мой палон?</p>
<p>Пэўна, той жывы, хто грэе сэрца жарам палымяным.</p>
<p>Напішу, як сэрца цісне торкай долі злы праклён».</p>
<p> </p>
<h3><a id="chapter50"></a>ПІСЬМО НЕСТАН-ДАРАДЖАН ДА ФАЦЬМЫ</h3>
<p> </p>
<p>Адказала сонца-дзева: «Даражэй ты мне за маці.</p>
<p>Бачыш, чым мяне спаткала доля злая ў горкі час?</p>
<p>Чым я вінна, што прымусіў бог мяне з няволяй знацца?</p>
<p>Мне прынесла толькі ўцеху вестка добрая ад вас.</p>
<p> </p>
<p>Ад напасці нечаканай ты мяне уратавала,</p>
<p>Але трапіла да каджаў выпадкова я ў палон.</p>
<p>Сцеражэ мяне ўсё войска, ўся варожая навала.</p>
<p>Дзе знайду цяпер уцеху, зменіць хто цяжкі мой кон?</p>
<p> </p>
<p>Пра напасці і журботы мне яшчэ пісаць не варта.</p>
<p>Не вярнулася царыца, з ёю безліч каджаў там,</p>
<p>Хоць і тут на кожным кроку ўсюды ўзброеная варта.</p>
<p>Не, каб вызваліць адгэтуль, немагчыма й думаць вам.</p>
<p> </p>
<p>Хто шукаць мяне сабраўся, той дарэмна траціць сілы,</p>
<p>Той дарэмна труціць сэрца, на агні пакут гарыць.</p>
<p>Аднаму зайздрошчу толькі — быў ён побач з сонцам мілым,</p>
<p>Без якога не пабачыць мне шчаслівае зары.</p>
<p> </p>
<p>Аб сваім каханні палкім расказаць табе не смела,</p>
<p>Не хацела слёз дарэмных, не хапала сіл раней.</p>
<p>А цяпер прашу я слёзна папярэдзіць Тарыэля,</p>
<p>Каб жыццё сваё ў ахвяру не прыносіў з-за мяне.</p>
<p> </p>
<p>Бо даволі ўжо няшчасцяў,. турбаваць не варта неба,</p>
<p>Не чакаю вызвалення — бог, відаць, мяне забыў.</p>
<p>Тарыэль памрэ, дык двойчы мне тады памерці трэба,</p>
<p>Застануся жыць — каменнем ты мяне тады забі!</p>
<p> </p>
<p>Просіш ты, каб Тарыэлю я паслала знак кахання;</p>
<p>Шлю істужку я ад шаля, што калісь мне ў дар прынёс,</p>
<p>Бо ягоны падарунак сэрца цешыў спадзяваннем,</p>
<p>Хоць і мае чорны колер, нібы мой пракляты лёс!»</p>
<p> </p>
<h3><a id="chapter51"></a>ПІСЬМО НЕСТАН-ДАРАДЖАН ДА КАХАНАГА</h3>
<p> </p>
<p>З плачам горкім і няўцешным да каханага пісала,</p>
<p>Слёзы жар душы гасілі, абуджалі толькі жаль.</p>
<p>Тым пісьмом любому сэрца вострым болем працінала,—</p>
<p>Скрозь пялёсткі ружы кволай мігацеў душы крышталь.</p>
<p> </p>
<p>«Любы мой! Радкі прызнання я сваёй рукой пісала,</p>
<p>Быў пяром мне стан мой гнуткі, а чарнілам жоўць і кроў.</p>
<p>А паперай — тваё сэрца, што з маім сама з'яднала.</p>
<p>Дык нашто ты рвешся, сэрца, з тых чароўных ланцугоў?</p>
<p> </p>
<p>Бачыш, любы, свет існуе скрозь няпраўдаю адною!</p>
<p>Як бы сонца ні свяціла — праглыне яго імгла.</p>
<p>Мудрацы, жыццё пазнаўшы, асудзілі ўсё зямное!</p>
<p>Гора мне! З табой разлука у труну ледзь не звяла.</p>
<p> </p>
<p>Разлучылі нас з табою свет і час, даўно пракляты.</p>
<p>Радасць нам не давялося ў згодзе між сабой дзяліць.</p>
<p>З сэрцам, што тваім каханнем, як кап'ём, наскрозь працята,</p>
<p>Што зраблю я? Хай твой розум дасць параду, як мне быць!</p>
<p> </p>
<p>Я клянуся сонцам светлым, што не марыла жывога</p>
<p>Напаткаць цябе і сілам я не верыла сваім.</p>
<p>Зараз я ад шчасця плачу, праслаўляю літасць бога,—</p>
<p>Гора знікла, стала дыхаць я з табой жыццём адным.</p>
<p> </p>
<p>Мне яно надзеяй свеціць, больш нічога і не трэба,—</p>
<p>Хоць параненае сэрца спапяліў агонь нягод.</p>
<p>Пра мяне ўспамін сардэчны хай табе згадае неба,</p>
<p>Я ж кахання рунь жывую зберагу ад непагод.</p>
<p> </p>
<p>Што яшчэ ў пісьме скажу я, мой каханы і адзіны?</p>
<p>І язык стаміцца можа, і паверыць цяжка ў зло.</p>
<p>Мне Фацьма дала ратунак — вызваленне з рук двух злыдняў,</p>
<p>А цяпер па волі лёсу зноў няшчасце надышло.</p>
<p> </p>
<p>Спалучыўшы з горам гора, свет дадаў пакут мне болей,—</p>
<p>Палічыў, відаць, што мала ён няшчасця мне прынёс:</p>
<p>Я да злых і дужых каджаў зноў патрапіла ў няволю.</p>
<p>Бачыш, любы, не шкадуе нам сваіх праклёнаў лёс!</p>
<p> </p>
<p>Я сяджу ў высокай вежы, недасяжнай нават воку,</p>
<p>Патаемны ход пільнуюць вартавыя дзень і ноч,—</p>
<p>Далятаюць гулкім рэхам да мяне цяжкія крокі,</p>
<p>Смерць нясуць яны любому, хто прайсці сюды ахвоч.</p>
<p> </p>
<p>Ты не думай, што іх войска ваяваць па-людску здольна!</p>
<p>Не шукай бяды,— загінеш, значыць, больш і мне не жыць.</p>
<p>Калі ўбачу нежывога — я згару, як трут, павольна;</p>
<p>Будзь скалы цвярдзей, трымайся, да спаткання каб дажыць!</p>
<p> </p>
<p>Ты адкінь, каханы, думку, што, знясіленая горам,</p>
<p>Станам зграбным, як таполя, дастануся каджам злым;</p>
<p>Без цябе я жыць не буду, не зламлюся я ў пакоры,—</p>
<p>Або нож пратне мне сэрца, або рыну са скалы.</p>
<p> </p>
<p>Сонцам я клянуся — месяц твой другому не засвеціць,</p>
<p>Хоць прыйшлі б тры сонцы разам, каб красу яго сустрэць.</p>
<p>Лепш я кінуся ў бяздонне,— хай спрадвечны змрок прывеціць,</p>
<p>Хай душа ўзляціць на крылах,— ты ж даруй мне гэту смерць!</p>
<p> </p>
<p>За мяне маліся богу, каб паслаў мне вызваленне,</p>
<p>Каб не даў ператварыцца пачуццю ў агонь і тло,</p>
<p>Каб мне крылы даў узняцца і тваім зрабіцца ценем,</p>
<p>Сузіраць цябе, нібыта сонца яснага святло.</p>
<p> </p>
<p>Без цябе не будзе сонца, бо ты сам яго часцінка.</p>
<p>Неаддзельны спадарожнік, ты навекі зліты з ім!</p>
<p>Вобраз твой я ў ім убачу — задрыжыць слязы расінка;</p>
<p>Горка мне жылося — стань жа, смерць, салодкім сном маім!</p>
<p> </p>
<p>Я, душу табе аддаўшы, смерці ў твар без страху гляну;</p>
<p>Але вечна ў нашых сэрцах дух кахання будзе жыць.</p>
<p>Хоць разлука ранай свежай да другой кладзецца раны,</p>
<p>Ты не плач па мне, каханы, памяць сэрца зберажы.</p>
<p> </p>
<p>Лепш у Індыю спяшайся, бацька там без дапамогі</p>
<p>Не адолее асады ордаў ворагаў ліхіх.</p>
<p>Падтрымай яго ў нядолі, за мяне пазбаў трывогі,</p>
<p>Пра мяне згадай, пра рэкі несціханых слёз маіх!</p>
<p> </p>
<p>Наракаць на долю годзе! Досыць скаргаў і праклёнаў!</p>
<p>Ведай: з сэрца — проста ў сэрца слова праўды пападзе.</p>
<p>За цябе памру — хай трызну мне пракаркаюць вароны,</p>
<p>Я жывая — буду плакаць па табе ў цяжкой нудзе!</p>
<p> </p>
<p>На ўспамін я шлю істужку ад падоранага шаля,</p>
<p>Ты калісь, як знак кахання, мне той шаль з вайны прывёз.</p>
<p>Хай згадае нашы мары ён табе ў хвіліну жалю,—</p>
<p>Закружылася над намі кола ўсіх сямі нябёс!»</p>
<p> </p>
<p>Дзева скончыла пасланне, перапоўненае смуткам,</p>
<p>І адрэзала ад шаля на ўспамін адзін шматок.</p>
<p>Абвілі, як змеі, плечы валасоў тугія скруткі,</p>
<p>І, нібы з таполі стройнай, пах даносіўся здалёк.</p>
<p> </p>
<p>Чорны служка з Гуланшара зноў памчаўся у дарогу</p>
<p>І Фацьме дакладна ў тэрмін вестку гэтую прынёс.</p>
<p>Пра палонную пачуўшы, Аўтандзіл уславіў бога,—</p>
<p>Поўны ўдзячнасці і шчасця, ён праліў нямала слёз.</p>
<p> </p>
<p>Ён сказаў Фацьме: «Я рады, што збылася гэта справа.</p>
<p>Чым аддзякую табе я за стараннасць і дабро?</p>
<p>Ехаць трэба мне адразу да таго, хто з гордай славай</p>
<p>Разаб'е праклятых каджаў, нібы з неба грозны гром».</p>
<p> </p>
<p>«Леў,— Фацьма яму сказала,— стаў агонь крыві пажарам,</p>
<p>Больш святло не льецца ў сэрца — прадчуваю змрок нуды.</p>
<p>Але ты павінен ехаць, затрымаць цябе не мару,</p>
<p>Бо раней прыбудуць каджы — не адолець іх тады!»</p>
<p> </p>
<p>Віцязь склікаў слуг адданых, што належалі Прыдону,</p>
<p>І сказаў: «Ад сна нябыту ўсе мы зараз ажылі.</p>
<p>Доўга весткі мы чакалі — маем мы яе сягоння:</p>
<p>Час прыйшоў, і будзе вораг кроў сваю няшчадна ліць!</p>
<p> </p>
<p>Перадайце гэту вестку вы свайму цару Прыдону,</p>
<p>Я спяшаюся і зараз немагчыма стрэцца нам.</p>
<p>Хай склікае гучным клічам войска вернага калоны.</p>
<p>А цяпер усё, што маю, вам да каліва аддам.</p>
<p> </p>
<p>Паслужылі вы мне добра, вам я многа вінаваты:</p>
<p>Як сустрэнуся з Прыдонам — ўсё да рэшты заплачу.</p>
<p>А цяпер бярыце скарбы, што здабыў я у піратаў,</p>
<p>І скупым не палічыце, скнарай быць я не хачу!»</p>
<p> </p>
<p>Карабель аддаў багаты, з ім тавары ўсе і рэчы,</p>
<p>Хоць быў сам ён на чужыне і не меў багаццяў шмат.</p>
<p>Загадаў: «Цару Прыдону вы пры першай жа сустрэчы</p>
<p>Гэты скрутак перадайце, я пісаў, як брату брат!»</p>
<p> </p>
<h3><a id="chapter52"></a>ПІСЬМО АЎТАНДЗІЛА ДА ПРЫДОНА</h3>
<p> </p>
<p>Ён пісаў: «Прыдон магутны, цар шчаслівы над царамі,</p>
<p>Сілай сэрца — леў сапраўдны, сонца нашага краса!</p>
<p>Кроў варожую чужынцаў льеш ты ў бойцы ручаямі!</p>
<p>Я, твой брат малодшы, гэта прывітанне напісаў.</p>
<p> </p>
<p>За няшчасці ўзнагароду атрымаў я цалкам сёння:</p>
<p>Ўсё, аб чым я доўга марыў, да мяне цяпер прыйшло.</p>
<p>Я дазнаўся, што царэўна чэзне ў каджаў у палоне,</p>
<p>Што было б ільву уцехай, калі б шчасце іх звяло.</p>
<p> </p>
<p>Сонца тое бляск губляе, бо жыве ў высокай вежы,</p>
<p>Нам туды дайсці не цяжка па акрутных схілах гор.</p>
<p>Лье з нарцысаў дождж крыштальны, з ружы вее пахам свежым.</p>
<p>Хоць не шмат там зараз каджаў, але пільны іх дазор.</p>
<p> </p>
<p>Сум развеяўся мой цяжкі, я ад шчасця толькі плачу.</p>
<p>Там, дзе ты і брат старэйшы,— не прадбачыцца нягод.</p>
<p>Бо заўсёды сустракала ў кожнай справе вас удача;</p>
<p>Што вам вораг? Перад вамі не існуе перашкод.</p>
<p> </p>
<p>Ты прабач, што не заеду, ў іншы бок мая дарога,</p>
<p>Вызваляць хутчэй красуню павяду я свой атрад.</p>
<p>Буду рад з табой і братам я сустрэцца без трывогі.</p>
<p>Што яшчэ табе скажу я? Памажы, як брату брат!</p>
<p> </p>
<p>Заплаціць рабам пакорным я дасюль не мог як трэба,</p>
<p>Тым усцешу, што служылі мне яны ўсёй душой.</p>
<p>Хто з табой быў разам, варты пахвалы самога неба.</p>
<p>«Добры — добрых нараджае»,— мудрасць кажа нам парой!»</p>
<p> </p>
<p>І, пісьмо скруціўшы ў скрутак, перадаў слузе Прыдона.</p>
<p>Сам, нібы фіялка з ружай, дзіўным колерам заззяў.</p>
<p>І дадаў, каб перадалі вусна ўсё, што ім вядома;</p>
<p>І блішчалі перлы-зубы між каралавых апраў.</p>
<p> </p>
<p>Карабель знайшоў ён хутка з Тарыэлевай мясціны,</p>
<p>Зноў падаўся у дарогу — сонца яснага святло!</p>
<p>Пакідаў Фацьму з журбою — так шкада было жанчыны;</p>
<p>На праводзінах нямала слёз гарачых там цякло.</p>
<p> </p>
<p>І Усен з Фацьмой, і слугі — ўсе няўцешна галасілі:</p>
<p>«Сонца наша, ты заўсёды слаў праменнае святло!</p>
<p>Дык чаму разлукі цемру пасылаеш з небасхілу?</p>
<p>Без цябе, нібы ў магіле, вочы ўсцеле нам імглой».</p>
<p> </p>
<h3><a id="chapter53"></a>АД'ЕЗД АЎТАНДЗІЛА З ГУЛАНШАРА І СУСТРЭЧА ЯГО З ТАРЫЭЛЕМ</h3>
<p> </p>
<p>Пераплыўшы цераз мора, Аўтандзіл прыстаў да сушы,</p>
<p>І ў настроі ціхамірным ехаў верхам ён далей;</p>
<p>З весткай радаснай, гаючай на сустрэчу з другам рушыў,</p>
<p>Уздымаў да неба рукі у маленні і хвале.</p>
<p> </p>
<p>А вясну змяніла лета, стракацелі ў лузе краскі,</p>
<p>Надыходзіў росквіт ружаў, набліжаў спаткання час.</p>
<p>Перасек сузор'е Рака сонца шлях агністым бляскам,</p>
<p>Уздыхаў глыбока віцязь, хоць агонь вачэй не гас.</p>
<p> </p>
<p>Трос нябёсы гул грымотаў, з хмар ліліся рос крышталі,</p>
<p>Ружай вуснаў ружу-кветку стаў ён палка цалаваць,</p>
<p>Гаварыў: «Сваёй красою ты мне тую нагадала,</p>
<p>З кім я мару, як з табою, дзень шчаслівы напаткаць».</p>
<p> </p>
<p>З думкай добрай пра сабрата праліваў ён слёз нямала,</p>
<p>Пракладаў свой шлях нялёгкі да няходжаных мясцін</p>
<p>Праз магутныя дубровы, рэкі шпаркія і скалы,</p>
<p>Паляваў на львоў і тыграў у прывозерным трысці.</p>
<p> </p>
<p>Ён здаля пячору ўбачыў і сказаў: «Мой мілы дружа,</p>
<p>Тут з табой мы бедавалі, разам слёзы тут лілі;</p>
<p>Весткай шчаснай разганю я дум тваіх самотных сцюжы,</p>
<p>А няма цябе — дарэмна, значыць, пошукі былі.</p>
<p> </p>
<p>Толькі ён наўрад ці будзе бавіць час у адзіноце,</p>
<p>Пэўна гойсае па стэпу, як загнаны дзікі звер;</p>
<p>Лепш паеду я тудою, дзе шумяць вятры ў чароце».</p>
<p>І пусціў каня праз рэчку, праз асокі ды аер.</p>
<p> </p>
<p>Ехаў віцязь памаленьку, а душа ў яго спявала,</p>
<p>Клікаў друга ён уголас — рэха слалася наўсцяж;</p>
<p>Раптам бачыць, нібы сонца над гушчарнікам заззяла,—</p>
<p>Тарыэль абліччам светлым там стаяў сярод трысця.</p>
<p> </p>
<p>Побач леў ляжаў забіты — бездыханная ахвяра,—</p>
<p>Па лязу мяча сцякала кроў гарачая яго.</p>
<p>Тарыэль пачуў той вокліч, што ляцеў, як гром з-за хмары,</p>
<p>Схамянуўся, распазнаўшы друга вернага свайго.</p>
<p> </p>
<p>Меч адкінуў і насустрач паляцеў да пабраціма,</p>
<p>Той з каня саскочыў шпарка, тварам сонца зацямніў.</p>
<p>І сплялі крыж-накрыж шыі пацалункамі сваімі —</p>
<p>Гук пялёсткаў спелых ружаў саладзейшы мёду быў.</p>
<p> </p>
<p>І гучалі красамоўна Тарыэля нараканні,</p>
<p>Чырваніў ён слёзнай плынню веек стрэльчаты агат:</p>
<p>«Без цябе хіліўся долу, як альяс, я, стройны станам,</p>
<p>Прэч зляцелі жаль і смутак, як з табой сустрэўся, брат!»</p>
<p> </p>
<p>Аўтандзіл на скаргі тыя адказаў усмешкай яснай —</p>
<p>Праз каралы вуснаў ззялі перлы чыстыя зубоў:</p>
<p>«Вестку добрую прынёс я — вырак лёсу нам не страшны,—</p>
<p>Тая ружа, што завяла, зацвіла цяпер ізноў».</p>
<p> </p>
<p>Тарыэль сказаў: «Даволі мне й таго, што ты са мною,</p>
<p>Ты прынёс душы уцеху, камень важкі з сэрца зняў,</p>
<p>Хай жаданняў нашых мэта прамільгнула стараною;</p>
<p>Што чакаць дарэмна шчасця, калі бог яго не даў!»</p>
<p> </p>
<p>Аўтандзіл здзівіўся вельмі недаверу Тарыэля,</p>
<p>І паспешна ад палоннай ён пасланне перадаў,</p>
<p>Разам з ім істужку шаля. Той узяў усё нясмела,</p>
<p>Паглядзеў і здрыгануўся, бо пазнаў свой даўні дар.</p>
<p> </p>
<p>І, дашчэнту ўсхваляваны, прытуліў ён іх да твару,</p>
<p>І патух агонь у зрэнках, ахінуў яго туман,</p>
<p>Кінуў чорны лес агатаў цень на белы твар ахвяры,—</p>
<p>Мук такіх не ведаў Каіс, не стрымаў бы й Саламан.</p>
<p> </p>
<p>Аўтандзіл убачыў гэта і пабег на дапамогу,</p>
<p>Тарыэль ляжаў, як мёртвы, нерухома на зямлі.</p>
<p>Ды не мог ніякай сілай друга ён падняць на ногі,—</p>
<p>Дар каханай нечаканы дух міджнура спапяліў.</p>
<p> </p>
<p>Плач, як песні гук працяжны, ліўся з вуснаў Аўтандзіла,</p>
<p>І над ружай твару ўзняўся цень журботнага крыла.</p>
<p>І струменнем алым слёзы шчок крышталі баразнілі,</p>
<p>Бо гранёным дыяментам быў рассечан яркі лал.</p>
<p> </p>
<p>Ён з адчаю драпаў шчокі і лічыў сябе няшчасным:</p>
<p>«Як я мог, вар'ят бяздумны, друга страціць задарма!</p>
<p>Хіба ж можна так раптоўна ліць ваду ў агонь нязгасны,</p>
<p>Столькі радасці ці ж зможа сэрца беднае стрымаць?</p>
<p> </p>
<p>Загубіў свайго сабрата я учынкам неразумным,</p>
<p>І за гэтую правінку я караю сам сябе.</p>
<p>Лепш развагі поступ цвёрды, чым даніна спешцы тлумнай,</p>
<p>Лепш павольны рух наперад, чым на месцы шпаркі бег».</p>
<p> </p>
<p>Тарыэль не варушыўся, нібы скон крануў здранцвеннем,</p>
<p>Аўтандзіл шукаў дарэмна — хоць бы дзе вада цякла;</p>
<p>Льва забітага пабачыў і, крыві набраўшы ў жменю,</p>
<p>Другу грудзі акрапіўшы, цела сінь змяніў на лал.</p>
<p> </p>
<p>Кроў ільвіная вярнула льву патрачаныя сілы,</p>
<p>Задрыжалі вейкі дружна, як вайсковых коп'яў лес.</p>
<p>Тарыэль расплюшчыў вочы, ўбачыў вобраз друга мілы,</p>
<p>І ў яскравым бляску сонца промень месяца збялеў.</p>
<p> </p>
<p>Ружы кволыя пялёсткі ад зімовай гінуць сцюжы,</p>
<p>Летам іх спякота сушыць, асыпае ветравей.</p>
<p>Хоць пяшчотна аб каханні салавей спявае ружы,</p>
<p>Ні ад спёкі, ні ад сцюжы не ўратуе салавей.</p>
<p> </p>
<p>Так і сэрца чалавека раўнавагі не здабудзе:</p>
<p>То ад радасці квітнее, то завяне ад бяды,</p>
<p>То надзеяй светлай цешыць, то трывогай б'ецца ў грудзі;</p>
<p>Той, хто верыць зменам свету — вораг сам сабе заўжды.</p>
<p> </p>
<p>Тарыэль абняў вачыма словы той, каму да скону</p>
<p>Прысягнуў служыць, і позірк засцілаў туман яму,</p>
<p>Ён з-за слёз не бачыў свету, сэрца стукала шалёна;</p>
<p>Аўтандзіл сказаў з дакорам другу лепшаму свайму:</p>
<p> </p>
<p>«Так трымацца не павінен той, хто розум мае ўласны,</p>
<p>Не рыдаць — смяяцца трэба, калі ўдача надышла.</p>
<p>Дык хутчэй жа пойдзем, дружа, мы туды, дзе сонцам ясным</p>
<p>Свеціць тая, што чакае быць арліцай у арла.</p>
<p> </p>
<p>Хай не слёзы, толькі радасць цешыць зараз нашы сэрцы,</p>
<p>Дык хутчэй сядлайма коней і ў Каджэці паляцім.</p>
<p>Пракладуць мячы дарогу і заплацяць каджы смерцю</p>
<p>За пакрыўджаную дзеву, будзе страшнай помста ім».</p>
<p> </p>
<p>Ачуняўшы ад, шаленства, Тарыэль зірнуў навокал —</p>
<p>Чорна-белая маланка мільганула у вачах,</p>
<p>І, як лал пад сонцам ясным, залівала чырвань шчокі.</p>
<p>Толькі вартаму шле неба міласэрнасці ачаг.</p>
<p> </p>
<p>Адказаў ён Аўтандзілу: «Для падзякі слоў не маю,</p>
<p>Каб цябе належна ўславіць, трэба слова мудраца.</p>
<p>Як вада крынічкі чыстай ажыўляе кветку мая,</p>
<p>Так ад слёз вачэй нарцысы асушыў ты да канца.</p>
<p> </p>
<p>Я аддзякаваць за гэта не змагу, відаць, ніколі,</p>
<p>Бог сваёй дзясніцай шчодрай хай пашле дабротаў шмат».</p>
<p>І на коней пасядалі і памчаліся праз поле</p>
<p>Да пячоры, дзе ў самоце час праводзіла Асмат.</p>
<p> </p>
<p>У адной кашулі сподняй дзева сумная сядзела</p>
<p>І убачыла раптоўна — едуць віцязі ўдваіх,</p>
<p>Нібы пошчак салаўіны, песні радасна звінелі;</p>
<p>І Асмат, пра ўсё забыўшы, з крыкам рушыла да іх.</p>
<p> </p>
<p>Незвычайным ёй здалося бачыць гэткім Тарыэля,—</p>
<p>Быў заўсёды ён у смутку, а цяпер вясёлым быў;</p>
<p>І Асмат ад з'явы гэтай раптам нібы анямела,</p>
<p>І збягаў паволі з твару след мінулае журбы.</p>
<p> </p>
<p>А сябры дарылі ўсмешкі — белізною перлы ззялі.</p>
<p>«Гэй, Асмат! — яны крычалі.— Бог паслаў нам шчасны дар!</p>
<p>Здабылі мы цуд нязнаны, ў цемры месяц адшукалі,</p>
<p>Што змяніў на радасць гора, патушыў маркоты жар».</p>
<p> </p>
<p>Аўтандзіл з каня саскочыў, як сястру, абняў ён дзеву,</p>
<p>Як да стройнае чынары, прытуліла тая стан,</p>
<p>Шчокі, шыю цалавала, ў сэрцы песціла надзею:</p>
<p>«Адкажы мне, я чакаю весткі добрай пра Нестан!»</p>
<p> </p>
<p>І ад той, што, нібы месяц, нікне цьмяна перад раннем,</p>
<p>Ён з далёкае чужыны перадаў Асмат пісьмо</p>
<p>І сказаў: «Ад гаспадыні вось прыветнае пасланне,</p>
<p>Узыходзіць наша сонца, чэзне морак чорных змоў».</p>
<p> </p>
<p>Выхаванкі мілай почырк па пісьму Асмат пазнала,</p>
<p>Задрыжала так, нібыта страх яе наскрозь працяў,</p>
<p>І, знямеўшы ад здзіўлення, ўсё збянтэжана пытала:</p>
<p>«Калі праўда ўсё, дык будзе ёй канец або працяг?»</p>
<p> </p>
<p>Адказаў ёй віцязь: «Страху хай не будзе болей месца,</p>
<p>Адляцела наша гора, радасць светлая прыйшла,</p>
<p>Знікла цемра над зямлёю, вадаспадам сонца льецца;</p>
<p>Дабрата не мае межаў, перамогшы сілу зла!»</p>
<p> </p>
<p>Індаў цар з Асмат вясёла між сабою гаварылі,</p>
<p>Абдымаліся, злучыўшы гукі голасу свайго.</p>
<p>Росы слёз цяклі на ружы з веек, нібы з чорных крылляў.</p>
<p>Бог не кіне тых, хто варты міласэрнасці яго.</p>
<p> </p>
<p>Дружна бога услаўлялі, уздымалі рукі ўгору:</p>
<p>«Шлеш не зло ты, а збавенне ад цяжкіх і горкіх страт!»</p>
<p>А пасля ўвайшлі ў пячору, з ног і з плеч зляцела змора,</p>
<p>Ад душы іх частавала рознай ежаю Асмат.</p>
<p> </p>
<p>Тарыэль прамовіў другу: «Ты уважліва паслухай,</p>
<p>Раскажу табе пра тайну, што хавае гэты кут.</p>
<p>З той часіны, як пабіў я зграі дэваў — злосных духаў,—</p>
<p>Безліч скарбаў засталося, захаваных імі тут.</p>
<p> </p>
<p>Не чапаў я іх ніколі, не было патрэбы пільнай,</p>
<p>А цяпер давай пабачым, што схаваць яны маглі».</p>
<p>І пайшлі ўсе трое ў цемру, несучы з сабой свяцільні,</p>
<p>Сорак сховаў адчынілі, сорак залаў абышлі.</p>
<p> </p>
<p>Шмат было багаццяў розных захавана ў тых скарбніцах,</p>
<p>Ззялі грані самацветаў пераліўнаю ігрой.</p>
<p>Там ляжалі перлаў скрыні, дыяменты-бліскавіцы,</p>
<p>Зліткі золата блішчэлі незлічонаю гарой.</p>
<p> </p>
<p>Сорак сховаў пад скляпенні там былі дабром набіты,</p>
<p>Шмат вайсковага рыштунку, шмат даспехаў баявых</p>
<p>Там валялася навалам, груд гародніны нібыта,</p>
<p>І вялікасна ўзвышаўся даўні куфар паміж іх.</p>
<p> </p>
<p>Надпіс быў на вечку: «Зброя тут найлепшая схавана,</p>
<p>Шлемы, латы і кальчугі, з Басры вострыя мячы.</p>
<p>Як на дэваў пойдуць каджы — смерць ім будзе ўсім дазвання.</p>
<p>Хто ж кране да часу, зробіць царскай гібелі пачын».</p>
<p> </p>
<p>Не зважаючы на гэта, куфар віцязі ўзламалі.</p>
<p>Ўсё, што трэба, каб у бітве злыя ворагі ляглі,—</p>
<p>Тры наборы лепшай зброі — стрэлы, коп'і, меч, забрала,—</p>
<p>Нібы муміі ў грабніцы, там пакладзены былі.</p>
<p> </p>
<p>На сябе сябры надзелі ўсе даспехі, зброю тую,</p>
<p>Іх трываласці адменнай не зраўняеш ані з чым:</p>
<p>Меч крышыў, нібы паперу, рэч жалезную любую,</p>
<p>З гэткай зброяй іх не здольны аніхто перамагчы.</p>
<p> </p>
<p>«Надпіс нам прарочыць поспех! — так яны сабе сказалі.—</p>
<p>Бог, відаць, паслаў на шчасце нам вось гэтую скрыжаль».</p>
<p>І цудоўныя даспехі для паходу ўсе пабралі,</p>
<p>Захапілі й для Прыдона незвычайнай зброі сталь.</p>
<p> </p>
<p>Перлаў, золата, каменняў узялі яны з сабою,</p>
<p>Сорак сховаў зачынілі, апячаталі ўваход.</p>
<p>Аўтандзіл сказаў: «Трывала зросся меч з маёй рукою.</p>
<p>Адпачнём, а на світанку заўтра рушым у паход!»</p>
<p> </p>
<p>Вось, мастак, ты бачыш прыклад непарушнай братняй дружбы,</p>
<p>Дык ствары ж ты двух міджнураў вобраз светлы і мажны —</p>
<p>Вобраз тых, хто зоркам любым прысягнуў у вечнай дружбе,</p>
<p>За якіх у бой на каджаў заўтра рынуцца яны!</p>
<p> </p>
<h3><a id="chapter54"></a>ТАРЫЭЛЬ І АЎТАНДЗІЛ ПРЫЯЗДЖАЮЦЬ ДА НУРАДЗІН-ПРЫДОНА</h3>
<p> </p>
<p>На світанні падаліся ўсе ўтраіх у край Прыдонаў,</p>
<p>Па чарзе Асмат саджалі да сябе браты ў сядло.</p>
<p>Куш узяўшы не маленькі, даў каня ім невядомы.</p>
<p>Аўтандзіл дарогу ведаў — рушыў смела напралом.</p>
<p> </p>
<p>Па дарозе напаткаўся ім табун вялікі коней,</p>
<p>Гналі іх у стэп на пашу Нурадзіна пастухі.</p>
<p>Тарыэль сказаў: «Пацеха будзе добрая сягоння,</p>
<p>Калі мы разгонім жартам скакуноў яго ліхіх.</p>
<p> </p>
<p>Цар, пачуўшы, што зладзюгі завяліся тут паблізу,</p>
<p>Вышле войска, вінаватых каб належна пакараць,</p>
<p>А пазнаўшы нас, здзіўляцца будзе з нашага капрызу.</p>
<p>Жарту добраму і горды пасмяяцца заўжды рад».</p>
<p> </p>
<p>І, не думаючы доўга, паляцелі у пагоню.</p>
<p>Запалілі ў знак трывогі пастухі хутчэй лаўжы.</p>
<p>«Хто вы, людзі? — закрычалі.— Стойце! Царскія тут коні!</p>
<p>Цар дазнаецца пра гэта, дык на свеце вам не жыць!»</p>
<p> </p>
<p>Але тыя не зважалі, а пабралі лук і стрэлы.</p>
<p>Пастухі мацней ад страху крык і лямант узнялі:</p>
<p>«Людзі добрыя, ратуйце! Нас разбойнікі сустрэлі!»</p>
<p>І аб тым здарэнні весткі да цара, як гром, дайшлі.</p>
<p> </p>
<p>Ён адразу рынуў верхам, ледзь паспеўшы зброю выняць,</p>
<p>Войска ўслед ляцела процьма, нібы дзесь шугаў пажар,</p>
<p>А насустрач ім два сонцы, што і ўзімку не астынуць,</p>
<p>Зіхацелі, шлемы зняўшы, каб не быў схаваны твар.</p>
<p> </p>
<p>Тарыэль пазнаў Прыдона: «Вось ён, той, хто нам патрэбны!»</p>
<p>Скінуў шлем, святло праліўшы навакол з праменных воч.</p>
<p>«Рыхтаваў замах, выходзіць? — і заліўся смехам срэбным.—</p>
<p>Да гасціннасці такое быў наўрад бы хто ахвоч!»</p>
<p> </p>
<p>Тут Прыдон з каня саскочыў, пакланіўся з прывітаннем,</p>
<p>Абняліся з ім героі, нібы з братам родны брат.</p>
<p>Славіў бога цар за шчодрасць, за яго ахвяраванні.</p>
<p>Абдымалі іх вяльможы, кожны быў сустрэчы рад.</p>
<p> </p>
<p>І сказаў Прыдон: «Стаміўся я ад доўгага чакання,</p>
<p>Я гатоў з хвіліны гэтай вам сябе ўсяго аддаць».</p>
<p>Нібы месяц і два сонцы у бліскуча-яркім ззянні,</p>
<p>Так яны, на коней сеўшы, паімчаліся ў палац.</p>
<p> </p>
<p>Увайшлі яны павольна ў пышна ўбраныя пакоі,</p>
<p>Пасадзіў з сабою побач Аўтандзіла гаспадар,</p>
<p>Тарыэлю ж трон аддалі, ўвесь аздоблены парчою,</p>
<p>Тут яны цару ўручылі знак адвагі — збройны дар.</p>
<p> </p>
<p>І сказалі: «Падарункаў не змаглі прывезці лепшых,</p>
<p>Не дайсці было б, напэўна, з тым багатым скарбам нам».</p>
<p>І, чало схіліўшы нізка, адказаў ім цар мудрэйшы:</p>
<p>«Гэткі слаўны падарунак не паднёс бы я і сам».</p>
<p> </p>
<p>Аж да самай позняй ночы не змаўкала баляванне,</p>
<p>Раніцою ж у купальні асвяжыла іх вада.</p>
<p>Даў ім цар з каморы царскай багацейшае убранне,</p>
<p>Кубак, поўны буйных перлаў, ім паднёс таксама ў дар.</p>
<p> </p>
<p>Ён сказаў: «Быць можа, здамся вам не вельмі я гасцінны,</p>
<p>Што спыняю нечакана сон салодкі малады.</p>
<p>Але ж ехаць без маруды мы ў далёкі шлях павінны;</p>
<p>Каджы вернуцца дадому — не адолець іх тады!</p>
<p> </p>
<p>Войска шмат нам не патрэбна, адбяром найбольш адважных,</p>
<p>Трыста коннікаў даволі, каб разбіць варожы стан.</p>
<p>Наляцім, як бліскавіцы, мы на варту злосных каджаў,</p>
<p>Знойдзем тую, хто ў палоне тапаліны губіць стан.</p>
<p> </p>
<p>Быў аднойчы я ў Каджэці. Непрыступнай цытадэляй</p>
<p>На скале стаіць высокай, не падступішся ніяк.</p>
<p>Нам туды прабрацца трэба непрыкметна і умела,</p>
<p>Вось таму й не трэба многа нам з сабою браць ваяк».</p>
<p> </p>
<p>Пагадзіліся ўсе трое з прапановай мудрай тою</p>
<p>І са шчыраю падзякай развіталіся з Асмат.</p>
<p>Трыста коннікаў забралі, роўны кожны з іх герою.</p>
<p>Той заўсёды пераможа, хто цярпець умее шмат.</p>
<p> </p>
<p>Пераплыўшы хвалі мора, йшлі браты зямлёй чужою,</p>
<p>Дзень і ноч Прыдон адважны вёў іх сцежкаю крутой.</p>
<p>І сказаў нарэшце: «Мэта наша блізка, за гарою,</p>
<p>Трэба ехаць толькі ноччу, каб не ўбачыў нас ніхто».</p>
<p> </p>
<p>Пагадзіўшыся адразу з прапановай мудрай тою,</p>
<p>Дзень, схаваўшыся, чакалі, без прыпынку йшлі ўначы.</p>
<p>Вось нарэшце паказаўся замак грозны за сцяною,</p>
<p>Перагуквалася варта, нібы тыя крумкачы.</p>
<p> </p>
<p>Пільнавала брамы ў замак дзесяць тысяч варты строгай,</p>
<p>І, калі срабрысты месяц над цвярдыняй стаў ясней,</p>
<p>Львы сказалі: «Толькі хітрасць можа даць нам перамогу.</p>
<p>Там, дзе розум з сілай дружыць — сотня тысячы мацней».</p>
<p> </p>
<h3><a id="chapter55"></a>ПАРАДА НУРАДЗІН-ПРЫДОНА</h3>
<p> </p>
<p>Цар Прыдон сказаў: «Хачу я даць карысную параду.</p>
<p>Каб адолець моц такую, мала войска ёсць у нас,</p>
<p>Тут, вядома, не памогуць самахвальства і бравада,</p>
<p>Брамы ў крэпасць пазачыняць — сто гадоў марнуй тут час.</p>
<p> </p>
<p>Навучыўся я з дзяцінства спрыту, жвавасці і гарту,</p>
<p>Бегаць, лазіць, па вяроўцы мог хадзіць, як той штукар.</p>
<p>Кожны ведаў: нада мною верх узяць няможна жартам,—</p>
<p>Я, на зайздрасць аднагодкам, лёгкай стычкі не шукаў.</p>
<p> </p>
<p>Хто валодае з вас добра моцна скручаным арканам,</p>
<p>Каб высокай вежы выступ зачапіў яго пятлёй?</p>
<p>Я прайду па ім спакойна і ў варожым буду стане,</p>
<p>Я мячом сваім змяшаю кроў варожую з зямлёй!</p>
<p> </p>
<p>Шчыт і меч з сабой узяўшы, прабяруся я употай,</p>
<p>Са сцяны саскочу, бурай налячу на варты строй,</p>
<p>І, ахову перабіўшы, адчыню я вам вароты,</p>
<p>Вы ж праз іх адразу рушце, як раздасца заклік мой».</p>
<p> </p>
<h3><a id="chapter56"></a>ПАРАДА АЎТАНДЗІЛА</h3>
<p> </p>
<p>Аўтандзіл сказаў Прыдону: «Гавару я без папроку:</p>
<p>Ты, магутны леў і віцязь, не збівайся ў троп крывы.</p>
<p>План твой вельмі небяспечны. Чуеш рэха гулкіх крокаў?</p>
<p>Каля самай вежы чуеш пераклічку вартавых?</p>
<p> </p>
<p>Зброі бразгат ненаўмысны раптам вораг злы пачуе,</p>
<p>І аркан з табою разам перацяты будзе ўраз!</p>
<p>Смерць бяссэнсная такая анікога не ўратуе;</p>
<p>Хоць намер твой вельмі смелы,— ён няўдачай стрэне нас.</p>
<p> </p>
<p>Зробім так: вы пад скалою будзьце ўсе нябачна ў ценю.</p>
<p>Тут купцоў, відаць, пускаюць, не разглядваючы ў твар;</p>
<p>Вось якраз і апрануся я ў купецкае адзенне,</p>
<p>Пакладу на мула зброю, быццам свой вязу тавар.</p>
<p> </p>
<p>Нам утрох ісці не трэба — западозраць нечакана,</p>
<p>Я ж купцом прайду спакойна, не заўважаны нікім.</p>
<p>Зброю ўзняўшы перад імі, мсціўцам грозным я паўстану</p>
<p>І крыві варожай рэкі буду ліць мячом сваім.</p>
<p> </p>
<p>Я без цяжкасцей вялікіх знішчу варту ўнутраную,</p>
<p>Вы ж знадворку насядайце, ведучы геройскі бой.</p>
<p>Пазбіваўшы ўсе завалы, вам вароты расчыню я.</p>
<p>Хто не згодзен — прапануе хай найлепшы спосаб свой!»</p>
<p> </p>
<h3><a id="chapter57"></a>ПАРАДА ТАРЫЭЛЯ</h3>
<p> </p>
<p>Тарыэль сказаў: «Адвагай вы сваёй вышэй герояў,</p>
<p>Вашы мудрыя парады — непахіснай волі знак.</p>
<p>Меч не вымеце дарэмна, бачу — прагнеце да бою,</p>
<p>Каджаў нішчыць разам з вамі я гатоў. Скажу, аднак:</p>
<p> </p>
<p>Хоць і тут нямала справы, толькі там удар галоўны;</p>
<p>Што, калі, пачуўшы бойку, з вежы ўніз Нестан зірне</p>
<p>І мяне між вас не ўбачыць сваім позіркам чароўным?</p>
<p>Ганьбай вечнаю зняславіць бойка гэткая мяне.</p>
<p> </p>
<p>Вось найлепшая парада — ўдачы пэўная аснова:</p>
<p>Возьмем мы людзей па сотні, ледзь займацца дзень пачне,</p>
<p>І да трох варот ахоўных паляцім адначасова,</p>
<p>Вораг выйдзе нам насустрач — скорай кары не міне.</p>
<p> </p>
<p>Распачаўшы бой крывавы, мы іх выклічам за браму,</p>
<p>Хай адзін прарвецца ў горад, два пачнуць іх тут сячы,</p>
<p>Кроў пальецца там ракою зграй варожых, бітых намі,—</p>
<p>Толькі хітрасць і адвага могуць нам дапамагчы».</p>
<p> </p>
<p>Тут Прыдон сказаў: «Я згодзен, праўду ты, мой дружа, кажаш.</p>
<p>Толькі вось шкада — аддаў я ў дар найлепшага каня.</p>
<p>Ведаў ліха б тое, пэўна сам на ім лупіў бы каджаў,</p>
<p>Ты б каня таго убачыў, хай лічыўся б сквапным я».</p>
<p> </p>
<p>Так сказаў Прыдон жартоўна. І вясёлую размову,</p>
<p>Спалучыўшы з мудрым словам, доўгі час вялі сябры.</p>
<p>За забавай той, аднак жа, не забыліся асновы —</p>
<p>Рыхтавалі зброю, коней да світальнае пары.</p>
<p> </p>
<p>І хоць многа жартавалі, кожны ведаў — справа рупіць.</p>
<p>Тарыэлева рашэнне даспадобы ўсім было.</p>
<p>Узялі па сотні конных, што ў змаганні не адступяць,</p>
<p>І, на коней сеўшы, шлемы апусцілі на чало.</p>
<p> </p>
<h3><a id="chapter58"></a>УЗЯЦЦЕ КАДЖЭЦКАЙ ЦЫТАДЭЛІ І ВЫЗВАЛЕННЕ НЕСТАН-ДАРАДЖАН</h3>
<p> </p>
<p>Бачыў я асілкаў гэтых, нібы сонца прамяністых,</p>
<p>Сямізор'я бляск дзівосны ахінаў усіх траіх.</p>
<p>Вараны пад Тарыэлем капытом выкрэсваў іскры,</p>
<p>Смерць для ворага, для друга ж — асалода выгляд іх.</p>
<p> </p>
<p>З чым магу іх параўнаць я? Можа, з горнай ручаінай,</p>
<p>Што пасля дажджу і буры ў злым шаленстве пеніць плынь,</p>
<p>Крышыць скалы, з грозным гулам вырываецца з цясніны</p>
<p>І сціхае, шал суняўшы, цішынёй марскіх глыбінь.</p>
<p> </p>
<p>Аўтандзілу і Прыдону на зямлі не знойдзеш роўных,</p>
<p>Хто паспеў бы з Тарыэлем скрыжаваць свае мячы?</p>
<p>Бо святло ярчэйшых зорак цьмяніць сонца усё роўна...</p>
<p>Вось паслухайце, расказу я свайму раблю пачын:</p>
<p> </p>
<p>Тры ўваходы падзялілі, кожны ведаў месца бою,</p>
<p>Трыста воінаў за імі ў тры атрады увайшлі.</p>
<p>Ноч стаялі у дазоры, не парушыўшы спакою,</p>
<p>А на золку са шчытамі ўсе гатовыя былі.</p>
<p> </p>
<p>Як вандроўнікі, спачатку йшлі павольнаю хадою,</p>
<p>Вартавыя не зважалі, з варт не сходзячы сваіх,</p>
<p>Бестурботна пільнавалі сон спакойны за сцяною.</p>
<p>Раптам віцязі, надзеўшы шлемы, рушылі на іх.</p>
<p> </p>
<p>Стрымгалоў ляцелі коні, слаўся пошчак бізуновы,</p>
<p>Вось ужо вароты блізка, скрыжаваліся мячы.</p>
<p>З трох бакоў ішла атака, ў сечы падалі галовы,</p>
<p>Гулка білі барабаны, гралі ў трубы трубачы.</p>
<p> </p>
<p>Бог угневаўся на каджаў і паслаў ім з неба кару,</p>
<p>Засланіў пахмурны Кронас зіхатлівы сонца бляск,</p>
<p>З небасхілу цень крывавы лёг на змрочныя абшары,</p>
<p>Горы мёртвых не змяшчала паміжгорная зямля.</p>
<p> </p>
<p>Гучны голас Тарыэлеў абуджаў спалох жахлівы;</p>
<p>Ён ірваў кальчугі, латы, шлемы ён мячом крышыў.</p>
<p>З трох бакоў браты ў запале наступ свой вялі імклівы,</p>
<p>Кожны злыдням слаў пагібель, суд крывавы свой вяршыў.</p>
<p> </p>
<p>Аўтандзіл ільва Прыдона напаткаў у бойцы грознай.</p>
<p>Вораг быў нашчэнт разбіты, скрозь цякла ракою кроў.</p>
<p>Тут сябры, наўкол зірнуўшы, пачалі гукаць трывожна:</p>
<p>«Тарыэле, адгукніся!» Але той не чуў сяброў.</p>
<p> </p>
<p>Не знайшлі яго, хоць двойчы прабіваліся да брамы,</p>
<p>Аніхто не адгукнуўся, бо нікога не было;</p>
<p>Скрозь абломкі зброі, латаў бразгаталі пад нагамі,</p>
<p>Дзесяць тысяч злой пачвары ў гэтай бойцы палягло.</p>
<p> </p>
<p>Паляглі, нібыта пошасць іх дадолу паваліла,</p>
<p>Целы ў ранах і кальчугі параздзёрты на шматкі,</p>
<p>Брамы звалены з завесаў незвычайнай нейкай сілай,</p>
<p>І сябры пазналі справы Тарыэлевай рукі.</p>
<p> </p>
<p>Узышлі яны на вежу, бачаць: вызваліла сонца</p>
<p>Месяц ясны з вежы цеснай, што ахоўваў люты змей.</p>
<p>Тарыэль стаяў без шлема, дзеву ён туліў бясконца,</p>
<p>Шыя з шыяю спляліся, грудзі ніклі да грудзей.</p>
<p> </p>
<p>Мілаваліся ў абдымках, вусны з вуснамі злівалі,</p>
<p>Так злучаецца з Муштарам зорка светлая Зуал,</p>
<p>Так світанне аздабляе кветку-ружу ў колер алы,—</p>
<p>Дзе віселі смутку хмары, шчасця промень там заззяў.</p>
<p> </p>
<p>Стан да стану, вусны ў вусны, сэрца з сэрцам у суладдзі,—</p>
<p>Ружа з ружаю спляліся, раз'яднацца не маглі.</p>
<p>Тарыэль сяброў заўважыў, хоць і быў у палкім чадзе;</p>
<p>Перад дзевай у паклоне кожны з іх чало схіліў.</p>
<p> </p>
<p>Усміхнулася прыветна дзева віцязям чароўным</p>
<p>І з падзякай прывітала вызваліцеляў сваіх,</p>
<p>Абняла, пацалавала, як братоў адзінакроўных,</p>
<p>Ад сардэчнай іх гаворкі паступова гнеў аціх.</p>
<p> </p>
<p>Услаўлялі Тарыэля, што зграбнейшы за чынару;</p>
<p>Кожны шчыра з перамогай віншаваў сваіх братоў;</p>
<p>Ран не меў ніводзін — злыдні сталі помсты іх ахвярай,—</p>
<p>Перад сілаю ільвінай кожны быць ягнём гатоў.</p>
<p> </p>
<p>З тых трохсот, што выйшлі ў бойку, палягло каля паловы,</p>
<p>І хоць рад быў перамозе, смуткаваў Прыдон па іх.</p>
<p>Супастаты, што ўцалелі, палажылі ўміг галовы,</p>
<p>Пераможцам засталося безліч скарбаў дарагіх.</p>
<p> </p>
<p>На тры тысячы вярблюдаў і ў хадзе трывалых мулаў</p>
<p>Склалі жэмчуг, і смарагды, і сапфіры, і рубін,</p>
<p>Кубкі золата; шаўковым шалем дзеву ахінулі</p>
<p>І, прыставіўшы ахову, пасадзілі ў паланкін.</p>
<p> </p>
<p>Засталіся ў цытадэлі шэсцьдзесят байцоў дазору,</p>
<p>А астатнія з царэўнай тут жа рушылі ў паход.</p>
<p>«Хоць і доўгі,— разважалі,— шлях да горада ля мора,</p>
<p>Мы за доўг Фацьме заплацім лепшаю з узнагарод!»</p>
<p> </p>
<h3><a id="chapter59"></a>ТАРЫЭЛЬ ПРЫЯЗДЖАЕ ДА ЦАРА МОРАЎ</h3>
<p> </p>
<p>Да цара паслаў з дарогі Тарыэль ганца з пасланнем:</p>
<p>«Тарыэль я. Сведчу гэтым: перамог у барацьбе</p>
<p>І вязу з Каджэці сонца, што вянчае ўсе жаданні,</p>
<p>Як да бацькі, я імкнуся ўсёй душою да цябе.</p>
<p> </p>
<p>Я, ушчэнт разбіўшы каджаў, авалодаў іх краінай.</p>
<p>Цар, за ўсё табе я ўдзячны, гэта ты мне дапамог,</p>
<p>Бо Фацьма была, як маці, сонцу ўцехаю адзінай.</p>
<p>Чым аддзякую табе я? Сам не ўцямлю, бачыць бог.</p>
<p> </p>
<p>Праз твае ўладанні еду, прагну я з табой сустрэцца,</p>
<p>Царства каджаў я з падзякай падарыць табе хачу.</p>
<p>Ты ўмацуй цвярдыню гэту, войска хай туды збярэцца.</p>
<p>Сустракай мяне. З нявестай я ў свой родны край лячу.</p>
<p> </p>
<p>Загадай Усену, жонку хай прышле ён на спатканне</p>
<p>З той, каго уратавала ад ліхой бяды яна.</p>
<p>Век Фацьме царэўна ўдзячна за паслугу й спачуванне,</p>
<p>З-за яе турбот, як сонца, ззяе зноў краса-вясна».</p>
<p> </p>
<p>Цар, пасланне прачытаўшы, быў глыбока ўсхваляваны,</p>
<p>Вестку радасную гэту ён з прыемнасцю прыняў.</p>
<p>І, хвалу аддаўшы творцу за гасцей доўгачаканых,</p>
<p>На каня ускочыў тут жа і насустрач паімчаў.</p>
<p> </p>
<p>Парашыў згуляць вяселле і набраў дабра багата:</p>
<p>І каштоўнае каменне, і ядваб, і аксаміт.</p>
<p>Дзесяць дзён з Фацьмою разам ехаў ён, нібы на свята,</p>
<p>Рады ўбачыць льва і сонца, добры меч і добры шчыт.</p>
<p> </p>
<p>Тры сябры пайшлі насустрач, войска стала на прывале,</p>
<p>Абдымаў і цалаваў іх мораў слаўны гаспадар,</p>
<p>Віншаваў ён Тарыэля, ўсе ў адказ цара ўслаўлялі,</p>
<p>Ззяла дзева маладая, нібы ў небе сонца шар.</p>
<p> </p>
<p>А Фацьма, сустрэўшы дзеву, пала ніц з рыданнем шчасным,</p>
<p>Рукі, ногі цалавала, слёзы беглі з-пад павек.</p>
<p>Гаварыла: «Дзякуй богу! Змрок святлом азоран ясным,</p>
<p>Зло мінае вокамгненна, а дабро пануе век!»</p>
<p> </p>
<p>І, Фацьму абняўшы, дзева ёй сказала пранікнёна:</p>
<p>«Літасць бога абудзіла ў маім сэрцы шчасны след;</p>
<p>Я была, як цемра ночы, ззяю месяцам сягоння,</p>
<p>Так у сонечным праменні ажывае ружы цвет».</p>
<p> </p>
<p>Цар спраўляў вяселле пышна, сам ва ўладзе весялосці;</p>
<p>У падзяку за Каджэці цэлы тыдзень баль грымеў;</p>
<p>Шмат раздаў ён падарункаў тым, хто быў ягоным госцем,</p>
<p>Па манетах там хадзілі — браць ніхто іх не хацеў.</p>
<p> </p>
<p>Горы шоўку і атласу у палацы там ляжалі,</p>
<p>Упрыгожыў Тарыэля цар цудоўнейшай з карон,</p>
<p>Лал, сапфір і дыяменты пераліўна ў ёй блішчалі,</p>
<p>Быў яшчэ для Тарыэля залаты пастаўлен трон.</p>
<p> </p>
<p>Цар паднёс красе-нявесце ў дар раскошнае адзенне,</p>
<p>Біруза на ім блішчала, пунсавеў чароўны лал;</p>
<p>Селі побач маладыя — з воч лілося зор мігценне,</p>
<p>Выгляд іх прывабна-юны жарам сэрцы распаляў.</p>
<p> </p>
<p>Аўтандзіла і Прыдона ашчаслівіў дар багаты:</p>
<p>Конь быў кожнаму падоран і раскошнае сядло,</p>
<p>І адзенне дарагое. І сказалі два сабраты:</p>
<p>«Перад шчодрасцю тваёю нізка хілім мы чало!»</p>
<p> </p>
<p>Тарыэль цару марскому словам дзякаваў прыгожым:</p>
<p>«Ты прымі падзяку нашу, о вялікі уладар!</p>
<p>Быў ты шчодры ў падарунках, ласкай болей мы дарожым,</p>
<p>Гэта шчасце, што сустрэцца нам з табою творца даў!»</p>
<p> </p>
<p>Цар сказаў: «О леў адважны! Ты ўсеўладны і магутны,</p>
<p>Ты сустрэчай радасць дорыш, ты разлукай гора шлеш.</p>
<p>Дар мізэрны мой ці варты тваіх подзвігаў славутых?</p>
<p>Без цябе гібець у цемры, а з табой жыць у святле».</p>
<p> </p>
<p>Тарыэль Фацьме прамовіў: «Стала ты маёй сястрою,</p>
<p>Маю доўг перад табою. Як табе яго вярну?</p>
<p>Тыя скарбы, што з Каджэці я прывёз сюды з сабою,</p>
<p>Ты вазьмі як майго доўгу толькі частачку адну».</p>
<p> </p>
<p>Галаву Фацьма схіліла і з паклонам адказала:</p>
<p>«О ўладар мой! Без цябе я застануся як адна?</p>
<p>Я вар'яткаю зраблюся, патану ў шаленства хвалі;</p>
<p>Быць з табою — гэта шчасце, быць пакінутай — труна!»</p>
<p> </p>
<p>І, ад шчасця прасвятлеўшы, так сказалі маладыя,—</p>
<p>Бы крышталь блішчэлі зубы, пунсавеў на вуснах лал:</p>
<p>«Хоць не ў радасць без цябе нам будуць гукі струн жывыя,</p>
<p>Ды з табою развітацца мусім мы, суняўшы жаль.</p>
<p> </p>
<p>Ты наш бацька і заступнік, наша вера й спадзяванне,</p>
<p>Карабель і стырнавога мы ласкава просім даць».</p>
<p>Цар сказаў: «Я задаволіць мушу вашае жаданне,</p>
<p>Што ж, плывіце, хоць, папраўдзе, адпускаць мне вас шкада».</p>
<p> </p>
<p>І па царскаму загаду карабель падрыхтавалі,</p>
<p>Паплылі на ім па моры госці ў край далёкі свой.</p>
<p>Людзі білі сябе ў грудзі, валасы свае ірвалі,</p>
<p>І ад слёз Фацьмы ўздымаўся мора сіняга прыбой.</p>
<p> </p>
<p>Паплылі па моры сінім дружбай злучаныя шчырай,</p>
<p>Клятве верныя заўсёды тры названыя браты.</p>
<p>Жарты з песнямі гучалі у прасторах морскай шыры</p>
<p>І святлом крыштальным ліўся з вуснаў промень пекнаты.</p>
<p> </p>
<p>Да Асмат ганца з дарогі з добрай весткаю паслалі</p>
<p>І ў палац Прыдонаў людзям загадалі перадаць:</p>
<p>«Едзе сонца госцяй знатнай, што зацьміла зор каралі,</p>
<p>Мы, пазнаўшы ноч і сцюжу, рады цёплы дзень вітаць!»</p>
<p> </p>
<p>Доўга ехалі ўзбярэжжам, ззяла сонца з паланкіна,</p>
<p>Весяліліся, як дзеці, знікла гора і бяда.</p>
<p>Вось нарэшце і ўступілі ў край цудоўны Нурадзіна;</p>
<p>Песняй славы прывітала іх людская грамада.</p>
<p> </p>
<p>Знаць вяльможная ўрачыста іх на лузе сустракала,</p>
<p>І Асмат, прагнаўшы смутак, так царэўну абняла,</p>
<p>Што лязо сякеры вострай нават іх не раз'яднала б,</p>
<p>Бо яна сяброўкай вернай засталася, як была.</p>
<p> </p>
<p>І Нестан сваю сяброўку цалавала несупынна:</p>
<p>«Колькі гора,— гаварыла,— напаткалі мы з табой!</p>
<p>Бог цяпер нам дорыць ласку. Чым аддзякаваць павінна</p>
<p>За адданасць твайго сэрца і за шчыры клопат твой?»</p>
<p> </p>
<p>Ёй Асмат сказала: «Ружу не скаваў сцюдзёны вецер,</p>
<p>З ласкі божай тайна стала светлай яваю цвісці.</p>
<p>Я цябе шчаслівай бачу — значыць, зніклі здані смерці,</p>
<p>Бо любоў рабыні з паняй — наймацнейшая ў жыцці».</p>
<p> </p>
<p>І, схіліўшыся ў пашане, гаварылі ім вяльможы:</p>
<p>«Бачым вас мы з перамогай — радасць гэту бог даў нам.</p>
<p>Згас пякучы боль пакуты, сэрца болей не трывожыць,—</p>
<p>Бог параніць можа сэрца, бог яго загоіць сам!»</p>
<p> </p>
<p>Да асілкаў падышоўшы, шмат разоў іх цалавалі.</p>
<p>Тарыэль сказаў: «За справу нашу шмат лягло ахвяр.</p>
<p>Вечнай славаю над імі вее плынь нябёснай далі,</p>
<p>Богам душы іх з'яднаны і глядзяць на нас з-за хмар.</p>
<p> </p>
<p>Іх заўчасная пагібель да жалобы ўсіх нас кліча,</p>
<p>Хоць над імі райскім крыллем распасцерта неба сінь».</p>
<p>І заплакаў ён: упала шэрань слёз на снег аблічча,</p>
<p>Астудзіў нарцысы студзень, ахапіла ружу стынь.</p>
<p> </p>
<p>Тут жа ўслед прыдворных світа, як адзін, загаласіла,</p>
<p>Па забітых на чужыне плач і стогн гучалі скрозь;</p>
<p>А пасля яму сказалі: «Ты для ўсіх жывых — свяціла,</p>
<p>Дык павінен несці людзям радасць, а не рэкі слёз!</p>
<p> </p>
<p>Хто тваёй гароты варты? Хто з табой не дзеліць болю?</p>
<p>Кожны з нас за шчасце лічыць за цябе жыццё аддаць».</p>
<p>Тут Прыдон сказаў: «Суцешся, цар, не трэба смутку болей,</p>
<p>Бог пашле уцеху, радасць, і сплыве вадой бяда!»</p>
<p> </p>
<p>Аўтандзіл сардэчным словам спачуваў цару з пашанай.</p>
<p>І сказалі ўсе: «Даволі, хай журба пакіне нас!</p>
<p>Леў адбіў у цемры сонца, зло навекі пакарана,</p>
<p>Хай жа зменіць холад жалю буйнай радасці вясна!»</p>
<p> </p>
<p>І яны, мінуўшы браму, увайшлі ў Мульгазанзары.</p>
<p>Зазвінелі тут кімвалы, загудзела трубаў медзь,</p>
<p>Загрымелі барабаны. Пазбягаліся з базару</p>
<p>Гандляры і гараджане на прыйшоўшых паглядзець.</p>
<p> </p>
<p>Перапоўнілі натоўпы плошчу, вуліцы, завулкі,</p>
<p>Варта стрымлівала націск, стаўшы ў шчыльныя рады;</p>
<p>Над людскім імклівым морам разлягаўся гоман гулкі —</p>
<p>Кожны мкнуўся кінуць позірк на герояў маладых.</p>
<p> </p>
<p>Вось прыйшлі. Палац Прыдонаў лашчыў вока прыгажосцю,</p>
<p>У залочаных папругах сталі слугі ля варот,</p>
<p>Дыванамі шлях услалі, і па іх ступалі госці,</p>
<p>Грошы жменяй раскідалі, іх падхопліваў народ.</p>
<p> </p>
<h3><a id="chapter60"></a>ВЯСЕЛЛЕ ТАРЫЭЛЯ І НЕСТАН-ДАРАДЖАН У ПАЛАЦЫ НУРАДЗІН-ПРЫДОНА</h3>
<p> </p>
<p>Для заручаных адменны трон стаяў чырвона-белы,</p>
<p>Дзе пунсова-жоўтай стужкай самацветаў бляск ірдзеў.</p>
<p>Аўтандзілу ж чорна-жоўты побач з тронам Тарыэля</p>
<p>Быў пастаўлен. Ад здзіўлення люд прыдворны загудзеў.</p>
<p> </p>
<p>Спевакі прыйшлі, і з вуснаў палілася гукаў слодыч,</p>
<p>І адорваў ва вяселлі пышным шоўкам цар гасцей,</p>
<p>І раскошны баль наладзіў, шчасця зычыў ён і згоды,</p>
<p>Ад нявесцінай усмешкі ўсім рабілася святлей.</p>
<p> </p>
<p>Дар паднёс шчаслівай пары цар уласнымі рукамі:</p>
<p>Дзевяць перлаў, кожны з яйка, са скарбніц сваіх дастаў,</p>
<p>І ў дадатак, нібы сонца, самацвет — чароўны камень,</p>
<p>Ён свяціўся так, што ноччу маляваць бы мог мастак.</p>
<p> </p>
<p>Падарыў яшчэ той пары ён багатыя каралі,</p>
<p>Іх рубінавыя грані пунсавелі, як пажар;</p>
<p>Залаты паднос, што слугі ледзь ад важкасці трымалі,</p>
<p>Аўтандзілу ў знак пашаны цар паднёс як пышны дар.</p>
<p> </p>
<p>На падносе тым блішчастым груда жэмчугу ўзнялася,</p>
<p>Цар аддаў яго герою разам з ласкай цёплых слоў.</p>
<p>Быў палац увесь у шоўку, ў хвалях мяккага атласу.</p>
<p>Тарыэль за ўсіх аддзячыў красамоўнейшай з прамоў.</p>
<p> </p>
<p>Восем дзён вяселле гэта на хвіліну не сціхала,</p>
<p>Дар падносілі за дарам госцям юным, дарагім,</p>
<p>І ліліся мілагучна гукі арфаў і кімвалаў,—</p>
<p>Так з'яднаўся з дзевай віцязь, дзева — з віцязем сваім.</p>
<p> </p>
<p>Тарыэль сказаў аднойчы так з пашанаю Прыдону:</p>
<p>«Сэрцам братнім і адданым ты прагнаў маю тугу.</p>
<p>Ідучы на смерць, вярнуў ты да жыцця мяне з прадоння;</p>
<p>Чым, якім учынкам добрым адплаціць табе змагу?</p>
<p> </p>
<p>Аўтандзілавы ахвяры аказалі мне паслугу,</p>
<p>За праяву дружбы гэткай я аддаць усё гатоў.</p>
<p>Ты дазнайся асцярожна, як нам выратаваць друга,</p>
<p>Што, маю бяду згасіўшы, сам гарыць бядою той.</p>
<p> </p>
<p>Ты скажы яму, як брату: «Як цябе бяды пазбавіць?</p>
<p>Міласэрны бог паможа сваёй ласкаю табе.</p>
<p>Калі ж я цябе забуду, хай мой лёс мяне зняславіць,</p>
<p>Хай бадзягаю прытулку не знайду нідзе сабе.</p>
<p> </p>
<p>Чым карысны быць магу я, ты скажы мне, дружа мілы,</p>
<p>Калі трэба, да арабаў ехаць я з табой гатоў.</p>
<p>Мы сваё здабудзем пэўна ці то ласкай, ці то сілай,—</p>
<p>Не жаню цябе, дык сам я нежанатым стану зноў».</p>
<p> </p>
<p>Аўтандзіл, пачуўшы гэта, ўвесь усмешкай засвяціўся</p>
<p>І з удзячнасцю сардэчнай так Прыдону адказаў:</p>
<p>«Мне не трэба дапамога, друг дарэмна клапаціўся,—</p>
<p>Кадж пракляты маёй любай свет няволяй не звязаў.</p>
<p> </p>
<p>З ласкі божае жывая, трон займае свой царыца,</p>
<p>Ад людзей пашану мае і не ведае абраз,</p>
<p>Ні вядзьмар ёй не пагроза, ні каджэцкая цямніца.</p>
<p>Дык нашто мне дапамога, другі мілыя, ад вас?</p>
<p> </p>
<p>Атрымаць павінен кожны, што каму наканавана</p>
<p>Воляй божаю. Палёгкі сам чакаю я ў цішы.</p>
<p>Ён падорыць сваю літасць — зноў жывы пад сонцам стану,</p>
<p>А датуль — дарэмна буду марнаваць агонь душы.</p>
<p> </p>
<p>Вось адказ мой Тарыэлю, я даю яго ад сэрца:</p>
<p>«Цар, падзяк тваіх высокіх я не варты аніяк.</p>
<p>Я адданы твой паплечнік з нараджэння і да смерці,</p>
<p>Ты ўладар мой, загадаеш — прахам лягу ў ногі я!</p>
<p> </p>
<p>Ты сказаў: «Табе жадаю я з каханаю сустрэчы».</p>
<p>Чулы голас сэрца друга ў гэтых словах я спаткаў!</p>
<p>Толькі меч там не патрэбен, красамоўства недарэчы,</p>
<p>Дзе кіруе нашым лёсам найвышэйшага рука!</p>
<p> </p>
<p>Аднаго табе жадаю, каб вярнуўся на радзіму,</p>
<p>Каб у Індыі на троне зноў ты стаў уладаром,</p>
<p>Каб зіхцеў з табою поплеч бляск праменных воч адзінай,</p>
<p>Каб злачынцаў-супастатаў ты знішчаў, як грозны гром.</p>
<p> </p>
<p>І калі я здзейсніў мэту, што душою заўладала,</p>
<p>У Аравію вярнуся сонца-любую спаткаць.</p>
<p>Хай яна патушыць ласкай жар сардэчнага запалу...</p>
<p>Вось і ўсе мае жаданні — не хачу аб іншым дбаць».</p>
<p> </p>
<p>Словы гэтыя пачуўшы, Тарыэль сказаў Прыдону:</p>
<p>«Так зрабіць мяне не змусяць нават чары ведзьмака!</p>
<p>Ён мяне вярнуў да шчасця, вырваў з кіпцяў чорных скону,</p>
<p>Дык гатоў на ўсё для друга — вось у тым мая рука!</p>
<p> </p>
<p>Перадай яму, будзь ласкаў, словы — сведчанне сумлення:</p>
<p>«Слуг, адданых Растэвану, я калісьці пакараў,</p>
<p>Дык хачу з табой паехаць, каб дабіцца прабачэння;</p>
<p>Супакоены душою, я паеду ў родны край».</p>
<p> </p>
<p>Перадай: «Не трэба спрэчак, і дарэмны ўсе размовы.</p>
<p>Заўтра рушу ў край далёкі — Аравійскую зямлю.</p>
<p>Цар забудзецца пра крыўду, прыме дружбы шчырай слова —</p>
<p>Я прасіць яго з'яўлюся, каб на твой згадзіўся шлюб».</p>
<p> </p>
<p>Зноў пайшоў Прыдон да друга з Тарыэлевым адказам:</p>
<p>«Непахіснага не схіліш перадумаць вырак свой».</p>
<p>І, ахоплены трывогай, Аўтандзіл згадаў адразу,</p>
<p>Што спаспет цару павінен паслухмяным быць слугой.</p>
<p> </p>
<p>Ён прыйшоў да Тарыэля і, чало схіліўшы нізка,</p>
<p>На калені стаў пакорна і сказаў яму з тугой:</p>
<p>«Крыўды даўняй не даруе цар суровы аравійскі,</p>
<p>Дык нашто з абразай новай я з'яўлюся да яго?</p>
<p> </p>
<p>Бог не дасць ажыццявіцца недарэчнаму намеру.</p>
<p>Я здрадліваю адплатай не аддзячу за дабро.</p>
<p>Да яго прыйсці павінен я з пакораю і верай —</p>
<p>Меч не можа ўзняць падданы над сваім уладаром!</p>
<p> </p>
<p>Як ты высватаць пасмееш мне царыцу ў Растэвана?</p>
<p>Можа гнеў яе і крыўда спапяліць мяне нашчэнт,</p>
<p>І, адрынуты навекі, я загіну без каханай,</p>
<p>І пагасне светлай мары недасяжны дыямент!»</p>
<p> </p>
<p>Тарыэль сваёй усмешкай нібы кінуў промні сонца</p>
<p>І падняў сабрата з долу і, абняўшы, так сказаў:</p>
<p>Ты мне даў кахання шчасце — ўдзячны я табе бясконца,—</p>
<p>Я хачу, каб тым жа шчасцем ты і сам цяпер заззяў!</p>
<p> </p>
<p>Не люблю, калі цурацца пачынаюць блізкіх людзі</p>
<p>І ў самоце аддаюцца ў рукі скрухі і бяды.</p>
<p>Шчыры друг не здрадзіць дружбе, век да друга ймкнуцца будзе;</p>
<p>Калі ж — не, дык лепш абодвум разлучыцца назаўжды!</p>
<p> </p>
<p>Сэрца любай, мне вядома, да цябе павек прыхільна,—</p>
<p>Дык ці будзеш тых цурацца, да каго ляжыць душа?</p>
<p>А цару скажу адкрыта, як імкнуўся я няўхільна,</p>
<p>Каб за даўнія правіны галаву схіліць спярша.</p>
<p> </p>
<p>Атрымаўшы дараванне, буду я прасіць пакорна,</p>
<p>Каб аддаў царыцу-дзеву ўласнай воляй за цябе.</p>
<p>Калі шчасце у з'яднанні — прэч пакуты прывід чорны!</p>
<p>Хараством свайго кахання вы аздобце лепш сябе!»</p>
<p> </p>
<p>Аўтандзіл не змог устояць перад воляю упартай</p>
<p>І згадзіўся, хоць трывогі пал пякучы не ачах.</p>
<p>Даў Прыдон людзей адменных для надзейнай моцнай варты</p>
<p>І, з сябрамі неразлучны, у далёкі рушыў шлях.</p>
<p> </p>
<h3><a id="chapter61"></a>ТРЫ ВІЦЯЗІ НАВЕДВАЮЦЬ ПЯЧОРУ І АДТУЛЬ АД'ЯЗДЖАЮЦЬ У АРАВІЮ</h3>
<p> </p>
<p>Мудры Дзіўнас вызначае існавання сэнс таемны:</p>
<p>«Бог дабро нам пасылае, бог не родзіць зла людзям,</p>
<p>Ён дабру адводзіць вечнасць, ліху — момант вокамгненны,</p>
<p>Дасканалым быць імкнецца, дасканалы вечна сам».</p>
<p> </p>
<p>Тры ільвы, нібы тры сонцы, край Прыдонаў пакідалі</p>
<p>І з сабою везлі дзеву, позірк чый усіх здзіўляў.</p>
<p>На крышталь аблічча крыллем косы чорныя звісалі</p>
<p>І гарэла вуснаў чырвань, быццам бадахшанскі лал.</p>
<p> </p>
<p>Дзеву-сонца ў паланкіне людзі неслі ўдзень і ўночы.</p>
<p>Палявалі па дарозе, кроў звярыную лілі;</p>
<p>Дзе праходзілі — усюды асвятляла радасць вочы,</p>
<p>Падарункі людзі неслі, гукі славы ўвысь плылі.</p>
<p> </p>
<p>Так было, нібыта сонца між трох месяцаў лунала;</p>
<p>Час мінаў у падарожжы, у размовах дні ішлі.</p>
<p>І нарэшце ў перадгор'і засінелі кручы скалаў,—</p>
<p>Тарыэль пазнаў сцяжынку, па якой блукаў калісь.</p>
<p> </p>
<p>Ён сказаў: «Тут жыў я доўга і ў жыццё сваё не верыў;</p>
<p>Гаспадар гасцінны ў доме — вось што сёння я для вас.</p>
<p>Пойдзем, там Асмат падсмажыць нам дзічыну на вячэру,</p>
<p>Падарункі паднясу вам, даражэй усіх акрас».</p>
<p> </p>
<p>Злезлі з коней ля пячоры, што чарнела паміж скалаў,</p>
<p>Шмат Асмат нагатавала ім з аленіны яды.</p>
<p>І гаворкаю вясёлай над мінулым жартавалі,</p>
<p>Ласку бога праслаўлялі, што пазбавіў ад бяды.</p>
<p> </p>
<p>Абхадзілі ўсе закуткі той вялікае пячоры;</p>
<p>Сховы ўбачылі, што віцязь апячатаў колісь сам,</p>
<p>Каб ніхто не мог убачыць незлічоных скарбаў горы.</p>
<p>Кожны стаў цяпер багаты, бедных больш не стала там.</p>
<p> </p>
<p>Шмат раздаў тых скарбаў віцязь — Тарыэль непераможны,</p>
<p>Шчодра ўсіх узнагародзіў ён Прыдонавых ваяк.</p>
<p>Не пакрыўдзіў і астатніх — задаволены быў кожны,</p>
<p>Толькі скарбаў безліч гэтым не паменшыў ён ніяк.</p>
<p> </p>
<p>Ён сказаў Прыдону: «Цяжка разлічыцца мне з табою,</p>
<p>Але сказана: «Не згіне той, хто ўмеў дабро тварыць».</p>
<p>З часу гэтага багацці ўсе маёмасцю сваёю</p>
<p>Ты лічы і ў знак павагі ад мяне іх забяры».</p>
<p> </p>
<p>Адказаў Прыдон з паклонам свайму другу маладому:</p>
<p>«Цар, не думай, што багаццю я душу сваю прадам!</p>
<p>Тых, хто сілай — дуб магутны, ломіш ты нібы салому,—</p>
<p>Покуль ты са мною побач, я датуль шчаслівы сам».</p>
<p> </p>
<p>Караван прыгнаць парожні загадаў Прыдон адразу,</p>
<p>Каб багацці неадкладна перавезці ўсе спярша;</p>
<p>А пасля ў зямлю арабаў дружна рушылі ўсе разам,</p>
<p>Прагла ўбачыць сонца-дзеву Аўтандзілава душа.</p>
<p> </p>
<p>Доўга йшлі, пакуль пазналі аравійскіх земляў далі,</p>
<p>Замкі, вежы цытадэляў і бязмежныя палі.</p>
<p>Ў сініх вопратках жалобных жыхары іх сустракалі,</p>
<p>Слёзы ў памяць Аўтандзіла тут даўно ўжо ўсе лілі.</p>
<p> </p>
<p>Тарыэль паслаў з дарогі у палац да Растэвана</p>
<p>Пасланца з наказам: «Вечна ў славе, ў шчасці будзь ты, цар!</p>
<p>Я — ўладар дзяржавы індаў — сам з'явіўся з караванам,</p>
<p>Ружу-кветку свайго саду каб табе вярнуць, як дар!</p>
<p> </p>
<p>Дык прабач ты мне за крыўду, што зрабіў пры першай стрэчы,</p>
<p>Але сам дарма хацеў ты захапіць мяне ў палон.</p>
<p>Я, пакрыўджаны, міжвольна многа слуг тваіх знявечыў,</p>
<p>Знішчыў тых, хто ўслед за мною рушыў смела наўздагон.</p>
<p> </p>
<p>Да цябе прыйшоў я сёння, збочыў з простага кірунку,</p>
<p>Каб забыў ты грэх мінулы і змяніў на ласку гнеў.</p>
<p>Сведчыць хай Прыдон — не маю дарагіх я падарункаў,—</p>
<p>Сонца свету — Аўтандзіла ў дар прымі ты ад мяне!»</p>
<p> </p>
<p>Цар, узрадаваны, слухаў ад ганца паведамленне,</p>
<p>Быў узрушаны глыбока, слова вымавіць не мог.</p>
<p>Цінацін запунсавела рання сонечным ірдзеннем,—</p>
<p>Веек цень на вуснаў лалы, на крышталь аблічча лёг.</p>
<p> </p>
<p>Гром літаўраў, барабанаў зліўся з гоманам натоўпу,</p>
<p>Заспяшаліся насустрач войска шчыльныя рады,</p>
<p>Засядлалі коней шпаркіх і памчаліся галопам,</p>
<p>Прывітаць хацеў тут кожны трох герояў маладых.</p>
<p> </p>
<p>Цар паехаў верхам, следам палкаводцы паскакалі,</p>
<p>Адусюль людское мора шматгалосае цякло.</p>
<p>Галасы ляцелі ў неба, літасць бога праслаўлялі:</p>
<p>«Хай дабро кіруе намі, хай навекі згіне зло!»</p>
<p> </p>
<p>І калі бліжэй пад'ехаў караван, пакрыты пылам,</p>
<p>Тарыэлю задуменна так прамовіў Аўтандзіл:</p>
<p>«Бачыш, хмара наплывае, быццам пыл на небасхіле?</p>
<p>Вось таму палае сэрца, белы свет мне стаў не міл.</p>
<p> </p>
<p>Там мой цар — настаўнік, едзе ён паспешна на сустрэчу;</p>
<p>Не пайду туды, мне сорам і душа мая ў агні.</p>
<p>Так, як я, хто мог на свеце страціць гонар чалавечы?!</p>
<p>Памажыце вы з Прыдонам той агонь мне супыніць».</p>
<p> </p>
<p>Тарыэль сказаў: «Прыемна, што нясеш цару пашану;</p>
<p>Заставайся тут да часу, я ж пайду туды адзін.</p>
<p>Раскажу яму, якую ты на сэрцы носіш рану,—</p>
<p>Сведка бог — цябе злучу я з ясным сонцам — Цінацін!»</p>
<p> </p>
<p>Аўтандзіл шацёр паставіў, сам, як леў, вачамі бліскаў;</p>
<p>Побач з ім — Нестан. Сляпіла вочы ўсім яе краса.</p>
<p>Вейкі так трымцелі квола, нібы іх крануў вятрыска.</p>
<p>Тарыэль сяброў пакінуў, да цара паехаў сам.</p>
<p> </p>
<p>З ім Прыдон таксама рушыў па дарозе камяністай.</p>
<p>Цар пазнаў яшчэ здалёку Тарыэля гнуткі стан.</p>
<p>Злез з каня і пакланіўся льву адважнаму ўрачыста,</p>
<p>Па-бацькоўску прывітаўся, ўшанаваўшы царскі сан.</p>
<p> </p>
<p>Тарыэль схіліўся нізка, поўны шчырасці і згоды,</p>
<p>Уладар абняў героя і прыціснуў да грудзей.</p>
<p>Цалаваў яго, як сына, ён з вялікай асалодай:</p>
<p>«Сонца — ты, з табой разлука робіць ноччу ясны дзень!»</p>
<p> </p>
<p>Цар здзіўляўся з прыгажосці Тарыэлевай ільвінай,</p>
<p>Углядаўся ў твар юначы, сілу рук яго ўсхваляў.</p>
<p>Тут Прыдон з'явіўся слаўны, пакланіўся дабрачынна,</p>
<p>Ды сустрэцца з Аўтандзілам нецярпліва той жадаў.</p>
<p> </p>
<p>Тарыэль заўважыў смутак у вачах цара старога</p>
<p>І сказаў: «Табе удзячны я ўсім сэрцам і душой.</p>
<p>Я здзіўляюся, як шчыра славіш віцязя чужога,</p>
<p>Ці ж магу я Аўтандзіла замяніць табе сабой?</p>
<p> </p>
<p>Не дзівіся, у спазненні Аўтандзіл не вінаваты.</p>
<p>Сядзем лепш у засень дрэва, на расквечаны мурог.</p>
<p>Я скажу табе прычыну, што не ўзяў з сабой сабрата,</p>
<p>Я б хацеў звярнуцца з просьбай, калі б мець дазвол твой мог!»</p>
<p> </p>
<p>Селі побач, і дружына стала ратная навокал;</p>
<p>Ззялі вочы ў Тарыэля, быццам водбліскі зарніц.</p>
<p>Розум траціў той, хто бачыў Тарыэля хоць здалёку;</p>
<p>Красамоўна і пачціва стаў з царом ён гаварыць:</p>
<p> </p>
<p>«Цар, лічу сябе не вартым быць паслом ад Аўтандзіла.</p>
<p>Я, аднак, прыйшоў з жаданнем просьбай сэрца закрануць:</p>
<p>Я прашу і просіць тая, што падобна да свяціла,</p>
<p>Што праменнем асвятляе ночы змрок, туману муць.</p>
<p> </p>
<p>Мы цяпер цябе абое шчыра просім, слёзна молім:</p>
<p>Аўтандзіл, свой боль забыўшы, адшукаў для нас бальзам,</p>
<p>Пра сваё забыў ён гора, нас ратуючы ад болю;</p>
<p>Дакучаць табе, напэўна, не да твару зараз нам?</p>
<p> </p>
<p>Дзева віцязя кахае, закахаўся ён у дзеву,</p>
<p>Колькі гора перажыў ён, колькі слёз праліў дарма!</p>
<p>Я, укленчыўшы, ўпрашаю, не знішчай іх сваім гневам,</p>
<p>Ты дачку аддай асілку, бо такіх, як ён, няма.</p>
<p> </p>
<p>Больш нічога не скажу я ні каротка, ні працягла».</p>
<p>Тут ён выцягнуў хусцінку, ёю шыю абвязаў.</p>
<p>Ён укленчыў — і ляцелі з вуснаў віцязя асмяглых</p>
<p>Словы просьбы. Выгляд гэты ўсіх пакораю здзіўляў.</p>
<p> </p>
<p>Цар сумеўся, як убачыў Тарыэля на каленях,</p>
<p>Адступіўшы, пакланіўся ён да самае зямлі</p>
<p>І сказаў: «Прынёс ты радасць, а яна мільгнула ценем,—</p>
<p>Не хацеў цябе зняважыць — ад таго душа баліць.</p>
<p> </p>
<p>Цар, ні ў чым табе адмовіць я ніколі не пасмеў бы!</p>
<p>Я б жыццё дачкі каханай для цябе ахвяраваў.</p>
<p>Ці ў палон аддаў бы. Нават калі б я ўзляцеў на неба,</p>
<p>Аўтандзілу роўных, пэўна, я б і там не адшукаў.</p>
<p> </p>
<p>Не знайду я ў цэлым свеце зяця лепш за Аўтандзіла;</p>
<p>Я зрабіў дачку царыцай, царствам ёй і кіраваць.</p>
<p>Ружа толькі расцвітае, мой жа цвет завяў пахілы,—</p>
<p>Дык ці ж буду я пярэчыць, іх каханню замінаць?</p>
<p> </p>
<p>Хай дачку рабу якому ты б аддаў — і то б я змоўчаў;</p>
<p>Хто табе адмовіць можа — той ці дурань, ці вар'ят.</p>
<p>Аўтандзіла дарагога хочуць бачыць мае вочы;</p>
<p>Бачыць бог, на шлюб іх шчасны ўсёй душою згодзен я!»</p>
<p> </p>
<p>Тарыэль, пачуўшы гэта, быў глыбока ўсхваляваны</p>
<p>І схіліўся нізка долу ён з пашанаю нямой;</p>
<p>Цар таксама пакланіўся ў знак вялікае пашаны —</p>
<p>Кожны быў душой шчаслівы за учынак добры свой.</p>
<p> </p>
<p>З весткай той да Аўтандзіла на кані Прыдон прымчаўся,</p>
<p>Сам узрадаваны цалкам той шчаслівай навіной.</p>
<p>Да цара павёў ён друга, і, хоць шмат мінула часу,</p>
<p>Той ад сораму вагаўся, апусціўшы позірк свой.</p>
<p> </p>
<p>Выйшаў цар яму насустрач — віцязь быў усхваляваны</p>
<p>І, ў руку хусцінку ўзяўшы, светлы твар свой захінуў;</p>
<p>Сонца знікла ў хмарах, ружу ахінула золь туману,</p>
<p>Але што магло азмрочыць хараства яго вясну?</p>
<p> </p>
<p>Цар, змяніўшы сум на радасць, падышоў да Аўтандзіла,</p>
<p>Той, укленчыўшы пачціва, сам прыпаў да царскіх ног.</p>
<p>Цар сказаў: «Устань, не спляміў ты ні чын, ні зброі сілу.</p>
<p>Не да твару сарамлівасць льву вялікіх перамог!»</p>
<p> </p>
<p>Цар абняў яго, як бацька, цалаваў яго бясконца:</p>
<p>«Патушыў жывой вадою ты агонь сардэчны мой.</p>
<p>Дык ідзі хутчэй за мною — я ільва з'яднаю з сонцам —</p>
<p>З тою, што злучыла шчыльна, як агаты, веек строй!»</p>
<p> </p>
<p>Зноў абняўшы Аўтандзіла, цар яго няспынна славіў,</p>
<p>Пасадзіў з сабою — радасць мільгацела на вачах.</p>
<p>Завалодаў леў па праву Цінацін і ўсёй дзяржавай,—</p>
<p>Той да дна адчуе радасць, хто прайшоў пакуты шлях!</p>
<p> </p>
<p>Да цара звярнуўся віцязь: «Я дзіўлюся ягамосцю,</p>
<p>Ты хіба не хочаш бачыць сонца яснага прыйсця?</p>
<p>Дык сустрэнь яе вясёлы, у палац пакліч не госцяй,</p>
<p>А як тую, што праменнем асвятляе сэнс жыцця!»</p>
<p> </p>
<p>І, гукнуўшы Тарыэля, жвава ўскочылі на коней</p>
<p>Тры героі — галіафы, з бляскам сонца у вачах;</p>
<p>Дасяглі, чаго жадалі ў дні імклівае пагоні,</p>
<p>Нездарма дружылі рукі з сталлю вострага мяча.</p>
<p> </p>
<p>Цар спыніў каня паблізу, прывітаў красуню гучна,—</p>
<p>Твар чароўны, прамяністы вочы бляскам асляпляў.</p>
<p>Падышла і ў пацалунку прытуліла вусны к вуснам,</p>
<p>Цар забыў усё на свеце і збянтэжаны стаяў.</p>
<p> </p>
<p>Ён сказаў: «О сонца свету, ты зганяеш з неба хмары!</p>
<p>І разумны страціць розум, калі ўбачыць вобраз твой;</p>
<p>Зорка, месяц, нават сонца быць табе не могуць парай.</p>
<p>А фіялкі, ружы — толькі цьмяны цень красы тваёй!»</p>
<p> </p>
<p>Не маглі налюбавацца людзі тою чараўніцай,</p>
<p>Што дарыла ўсім навокал ззянне зорнага святла;</p>
<p>І хоць сэрцы апякала воч маланка-бліскавіца,—</p>
<p>Быў шчаслівы той, хто ўбачыць мог яе хаця б здаля.</p>
<p> </p>
<p>І паселі ўсе на коней і ў палац Нестан павезлі,—</p>
<p>Сем планет сваім мігценнем не маглі ярчэй заззяць.</p>
<p>І ад зайздрасці дарэмна ў небе сінім зоркі чэзлі.</p>
<p>Вось прыехалі нарэшце ўсе ў расквечаны палац.</p>
<p> </p>
<p>Чаравала ўсіх прысутных Цінацін у троннай зале,</p>
<p>І да твару ёй карона зіхатлівая была.</p>
<p>І, як сонца з небасхілу, ўсім яна праменні слала.</p>
<p>І ўвайшоў цар індаў зграбны, з зыркім позіркам арла.</p>
<p> </p>
<p>Тарыэль з Нестан пачціва пакланіліся царыцы,</p>
<p>Цінацін пайшла насустрач, іх ласкава абняла.</p>
<p>І ад іх абліччаў юных стаў палац увесь іскрыцца,</p>
<p>Вейкі сталі як агаты, шчокі сталі нібы лал.</p>
<p> </p>
<p>Цінацін прапанавала месца ім сваё на троне;</p>
<p>Тарыэль сказаў: «Навошта выклікаеш божы гнеў?</p>
<p>Будзь сама царыцай слаўнай аравійскае кароны,</p>
<p>З сонцам сонцаў сядзе побач хай з ільвоў найпершы леў!»</p>
<p> </p>
<p>Тарыэль з Нестан за рукі падвялі да трона пару.</p>
<p>Аўтандзіла пасадзілі побач з любай Цінацін.</p>
<p>Роўных ім ніхто на свеце ўбачыць нават і не марыў,</p>
<p>Пазайздросцілі б ім нават Віс, а з ёю і Рамін!</p>
<p> </p>
<p>Ахапіў красуню сорам, калі ўбачыла, што поруч</p>
<p>Аўтандзіл сядзіць на троне,— сэрца білася ў грудзях.</p>
<p>Цар сказаў: «Адкіньце сорам, ён цяпер зусім не ў пору,</p>
<p>Мудрасць кажа, што каханне знойдзе ў сэрцы верны шлях!</p>
<p> </p>
<p>Дай вам бог тысячагоддзе быць у згодзе й шчасці, дзеці,</p>
<p>Дай вам бог шчаслівай долі — хай вас буры не крануць!</p>
<p>Хай, як неба, вашы душы яснай праўдай вечна свецяць,</p>
<p>Я памру,— хай вашы рукі пакладуць мяне ў труну!»</p>
<p> </p>
<p>Войска цар сваё паклікаў на прысягу Аўтандзілу:</p>
<p>«Вось ваш цар, па волі бога перадаў яму я трон.</p>
<p>Сам жа я, стары й нядужы, кожны дзень губляю сілы,</p>
<p>Як і мне, яму служыце і шануйце мой закон!»</p>
<p> </p>
<p>Знаць і войска тут галовы ўсе з пашанаю схілілі:</p>
<p>«Мы ваш пыл,— сказалі,— з пылу нас высока вы ўзнялі.</p>
<p>Вы пакорных узвышалі — непакорным смерць дарылі,</p>
<p>Сілу ў ворага забраўшы, нам адвагу вы далі!»</p>
<p> </p>
<p>Тарыэль сяброў уславіў, сам у светлым быў настроі.</p>
<p>Ён сказаў: «Агонь патушан, знік трывожных думак рой.</p>
<p>Муж твой, дзева, стаў мне братам, будзь і ты маёй сястрою!</p>
<p>Хто адважыцца крануць вас — знішчу я сваёй рукой!»</p>
<p> </p>
<h3><a id="chapter62"></a>ВЯСЕЛЛЕ АЎТАНДЗІЛА І ЦІНАЦІН, ЯКОЕ НАЛАДЗІЎ АРАБСКІ ЦАР</h3>
<p> </p>
<p>Аўтандзіл у дзень той шчасны ўладаром сядзеў на троне,</p>
<p>Тарыэль прыгожы побач быў расчулены да слёз,</p>
<p>Цінацін з Нестан сядзелі. І здавалася, што сёння</p>
<p>На зямлю чатыры сонцы апусціліся з нябёс.</p>
<p> </p>
<p>Каб гасцей як след улашчыць, шмат было там страў і трункаў;</p>
<p>Больш, чым моху ў лесе, быдла пераколата было.</p>
<p>Там падносілі няспынна ўсім прысутным падарункі,</p>
<p>Там на тварах зіхацела шчырай радасці святло.</p>
<p> </p>
<p>Кубкі яхантам гарэлі, ззялі келіхі рубінам,</p>
<p>Незвычайнае чаканкі быў замежны посуд там;</p>
<p>Быў бы ў славе той, хто ўславіць змог вяселле тое гімнам.</p>
<p>«Не спяшайся, тут застанься!» — ты сказаў бы сэрцу сам.</p>
<p> </p>
<p>Папрыходзілі музыкі, гром рассыпалі кімвалы;</p>
<p>Горы золата ляжалі, пунсавеў дзівосны лал;</p>
<p>Як з крыніц віно лілося, уздымала хмелю хвалі,</p>
<p>Ад змяркання да світання пагулянка там ішла.</p>
<p> </p>
<p>Ні кульгавы, ні убогі не застаўся там забыты,</p>
<p>Шчодра кожны быў адоран, жэмчуг сыпаўся, як град;</p>
<p>Пад завязку там каліты былі золатам набіты.</p>
<p>Быў за шафера у друга Тарыэль — названы брат.</p>
<p> </p>
<p>Дзень, другі ішла бяседа, быў вясёлы цар арабаў.</p>
<p>Тарыэлю ён прамовіў: «Я сказаць магу адно:</p>
<p>Цар цароў з царыцай разам — вы аздоба свету. Рады</p>
<p>Мы насіць, як завушніцу, след — адбітак вашых ног!</p>
<p> </p>
<p>Цар, сядзець з табой, як з роўным, мы яшчэ не маем права!»</p>
<p>Так сказаўшы, ён паставіў трон сабе ў ніжэйшы рад.</p>
<p>Цінацін і Аўтандзіла пасадзіў ён злева й справа.</p>
<p>Падарункі Тарыэлю вырасталі, як гара.</p>
<p> </p>
<p>Частаваў іх цар арабскі, ўсім быў сябрам і раднёю</p>
<p>І, пра сан забыўшы царскі, сыпаў жарты ў людны круг.</p>
<p>Паланіў усім ён сэрца шчодрай шчырасцю сваёю.</p>
<p>З Цінацін і Аўтандзілам цар Прыдон сядзеў, як друг.</p>
<p> </p>
<p>Тарыэля з мілай жонкай — маладых, высакародных,</p>
<p>Нібы зяця і нявестку, адарыў багата ён;</p>
<p>Тых дароў ніхто не змог бы падлічыць і часткі дробнай;</p>
<p>Тут былі: парфіра, скіпетр, дыяменты дзвюх карон.</p>
<p> </p>
<p>Тут былі яшчэ: каменняў дарагіх сто сот, не меней,</p>
<p>Тых, што казачныя куры знеслі ў казачных краях;</p>
<p>З галубінае яечка перлаў тысяча адменных,</p>
<p>Коней тысяча гарачых — рослых, нібы гораў гмах.</p>
<p> </p>
<p>Ён Прыдону дзесяць кубкаў даў жамчужын нечуваных,</p>
<p>Дзесяць коней асядланых, самых лепшых скакуноў.</p>
<p>Цар індыйскі ў знак падзякі пакланіўся Растэвану,—</p>
<p>Быў цвярозы ён, хоць многа выпіў келіхаў з віном.</p>
<p> </p>
<p>Слоў дарма губляць не варта: дні за днямі праміналі,</p>
<p>У банкетах, гульнях розных роўна месяц праляцеў.</p>
<p>Тарыэль прымаў няспынна самацветы, дзівы-лалы;</p>
<p>Кожны з іх, нібы вясёлка, ў бляску сонца зіхацеў.</p>
<p> </p>
<p>Тарыэль зрабіўся ружай, што пялёсткі асыпала,</p>
<p>І паслаў ён Аўтандзіла з просьбай шчырай да цара:</p>
<p>«Госцем быў тваім — мне радасць заўжды сэрца суцяшала,—</p>
<p>Але вораг ненажэрны топча мой любімы край.</p>
<p> </p>
<p>Трэба веды і умельства, каб каварства злое знішчыць,</p>
<p>Бо з мае бяды ты будзеш сам у смутку і журбе.</p>
<p>Мушу ехаць, каб радзіму не застаць у папялішчы,</p>
<p>З божай ласкай я вярнуся да шчаслівага цябе».</p>
<p> </p>
<p>Адказаў той: «Нерашучасць не прыносіць людзям славы,</p>
<p>Так рабі, як лепш для справы,— з рук мяча не выпускай!</p>
<p>Аўтандзіл паедзе з войскам, ён паможа біць хатаваў,</p>
<p>Бараніць тваю радзіму ад варожых хцівых зграй».</p>
<p> </p>
<p>Аўтандзіл сказаў сабрату пра цара старога згоду.</p>
<p>Адказаў той: «Сціхні, дружа, свой крышталь хавай ад воч.</p>
<p>Як ты, сонца, кінеш месяц, з ім пражыўшы дзень без года?»</p>
<p>Аўтандзіл сказаў: «Дарэмна ты ў падман мяне не ўводзь!</p>
<p> </p>
<p>Ты мяне пакінуць хочаш, каб пасля ўпікнуць дакорам:</p>
<p>«Ён кахае моцна жонку — значыць, можа здрадзіць мне!»</p>
<p>Не, з табою разлучыцца — заставацца зноў у горы;</p>
<p>Хто ў бядзе пакіне друга, сам бяды не абміне!»</p>
<p> </p>
<p>Смех вясёлы Тарыэля быў як россып крышталёвы:</p>
<p>«Разлучыўшыся з табою, я жыццю не буду рад.</p>
<p>Калі хочаш — едзем разам, і забудзь пра тыя словы!»</p>
<p>Войску быць напагатове Аўтандзіл аддаў загад.</p>
<p> </p>
<p>З усяе зямлі арабскай войска дружна сабралося,</p>
<p>Конных восемдзесят тысяч — добра ўзброен кожны быў;</p>
<p>Звон даспехаў харазмійскіх заглушаў капытны лёскат;</p>
<p>Цар стары сагнуўся станам ад бацькоўскае журбы.</p>
<p> </p>
<p>Да грудзей адна другую дзве красуні прыціскалі,—</p>
<p>Быццам сёстры, ў час разлукі слёзы горкія лілі.</p>
<p>Даўшы клятву ў дружбе вечнай, абняліся, зарыдалі.</p>
<p>Людзі, бачыўшыя гэта, ўсе разгублены былі.</p>
<p> </p>
<p>Калі ў небе месяц срэбны сустракаецца з заранкай,</p>
<p>Дык абое свецяць разам; знік адзін, другой — пара.</p>
<p>Затрымаюцца — дык неба праганяе іх світанкам.</p>
<p>Калі хочаш іх пабачыць — будзь высокі, як гара.</p>
<p> </p>
<p>Так, стварыўшы дзве планеты, той, хто сілай неба дужы,</p>
<p>Разлучае месяц з сонцам, як бы горка ні было.</p>
<p>Моцна злітыя абдымкам, лёс разняў абедзьве ружы;</p>
<p>Тых, каго яны пакінуць, не чакае ўжо святло.</p>
<p> </p>
<p>«О сястра,— Нестан сказала,— лепш бы нам не сустракацца,</p>
<p>Я б не ведала разлукі, не адчула б горкіх мук.</p>
<p>Дык пішы мне; хоць праз пісьмы будзем мы з табою знацца.</p>
<p>Як згараю па табе я, так і ты па мне сумуй!»</p>
<p> </p>
<p>Цінацін ёй адказала: «Сонца, ты чаруеш вока,</p>
<p>Не змагу цябе забыць я, не змагу ў разлуцы жыць,</p>
<p>Знікне сэнс жыцця зямнога, калі будзеш ты далёка.</p>
<p>Столькі дзён жыві на свеце, колькі дзён мне слёзы ліць!»</p>
<p> </p>
<p>У астатні раз красуні з пацалункам абняліся.</p>
<p>І Нестан, як ад'язджала, ўсё паглядвала назад,</p>
<p>Каб навек схаваць у сэрцы дарагой сястрыцы рысы;</p>
<p>Пра іх лёс дзесятай часткі я не мог бы расказаць.</p>
<p> </p>
<p>Растэван шалеў ад гора, калі віцязяў праводзіў.</p>
<p>«Гора мне!» — крычаў няспынна можа тысячу разоў.</p>
<p>Як струмень жывой крыніцы, слёзны кіпень калабродзіў,</p>
<p>Тарыэль стаяў пануры, сум парошай твар замёў.</p>
<p> </p>
<p>Тарыэля-ружу лашчыў цар гарачым пацалункам.</p>
<p>Гаварыў: «З табой разлука — гэта ўсе сто дваццаць мук.</p>
<p>Быў ты з намі — цуд дзівосны, мне цяпер няма ратунку,</p>
<p>Дай ты нам жыцця пачатак, без цябе — канцы ўсяму».</p>
<p> </p>
<p>Развітаўшыся, ускочыў Тарыэль на варанога,</p>
<p>Войска ўсё слязьмі журботы арашала дол зямны.</p>
<p>Гаварылі: «Сонца меркне — ты вышэй яго намнога!»</p>
<p>Адказаў ён: «Слёзы, гора — з вамі у мяне адны!»</p>
<p> </p>
<h3><a id="chapter63"></a>ВЯСЕЛЛЕ ТАРЫЭЛЯ І НЕСТАН-ДАРАДЖАН</h3>
<p> </p>
<p>Тарыэль дасяг вяршыні разам з жонкай маладою:</p>
<p>Сем прастолаў атрымалі,— ў сэрцы, радасць, гучна грай!</p>
<p>Адышлі ў нябыт нягоды — ліха з чорнаю бядою,—</p>
<p>Толькі той адчуе радасць, хто гаркот хапіў праз край!</p>
<p> </p>
<p>Вось яны паселі разам, юных двое — сонцу пара!</p>
<p>Ён царом абвешчан. Гучна затрубілі трубачы.</p>
<p>«Ты наш цар!» — усе крычалі. Загрымелі ў лад літаўры,</p>
<p>І ад скарбніцы дзяржаўнай падалі яму ключы.</p>
<p> </p>
<p>Крэслы царскія прынеслі Аўтандзілу і Прыдону,</p>
<p>Пасадзілі іх пачэсна, скрозь грымела ім хвала.</p>
<p>Не ствараў яшчэ ніколі бог істот, да іх падобных!</p>
<p>Аб мінулых днях і справах тут гаворка пацякла.</p>
<p> </p>
<p>Пілі, елі, балявалі — спраўна слугі ўсім служылі.</p>
<p>Слаўна справілі вяселле — не было такога век!</p>
<p>Падарункамі пароўну ўсіх пазваных адарылі;</p>
<p>Міласцінай абдзялілі бедных, хворых і калек.</p>
<p> </p>
<p>Аўтандзіла і Прыдона як збавіцеляў віталі:</p>
<p>«Вы прынеслі шчасце індам!» — пагалоска скрозь ішла;</p>
<p>Іх лічылі ўладарамі, іх жаданням дагаджалі,</p>
<p>Іх наведвалі няспынна, ім пашану кожны слаў.</p>
<p> </p>
<p>Тарыэль Асмат заўважыў і прамовіў ёй сардэчна:</p>
<p>«Ты служыла шчыра. Дзеці не паслужаць так бацькам.</p>
<p>Сёмы трон зямлі індыйскай аддаю табе навечна,—</p>
<p>Будзь, шчаслівая, царыцай, паслужы шчаслівым нам!</p>
<p> </p>
<p>Ты прыдбай па сэрцу мужа, трону будзе хай апорай.</p>
<p>Ты кіруй разумна царствам, падуладнай будзь маёй!»</p>
<p>Тут Асмат упала ў ногі: «О мой сокал ясназоры,</p>
<p>Не знайсці мне лепшай долі, як рабыняй быць тваёй!»</p>
<p> </p>
<p>Тры героі-пабрацімы дні праводзілі шчасліва;</p>
<p>Падарункі дарагія нёс штодня удзячны люд:</p>
<p>Скакуноў гарачых колькі! Перлаў колькі зіхатлівых!</p>
<p>Ды тугою па каханай Аўтандзілаў дух быў скут.</p>
<p> </p>
<p>Тарыэль заўважыў гэта і сказаў яму спагадна:</p>
<p>«Адчуваю: мне папрокі ў сэрцы носіш ты цішком.</p>
<p>З мук сямі зрабіў ты восем, затужыўшы так няшчадна.</p>
<p>Зноў разлуку шле мне доля і на сэрца гора ком!»</p>
<p> </p>
<p>Тут Прыдон пачаў прасіцца: «Час і мне дамоў вяртацца,</p>
<p>Ды таптаць я часта буду сцежку, што вядзе сюды.</p>
<p>Як малодшы са старэйшым, рад з табой заўсёды знацца;</p>
<p>Буду так сустрэчы прагнуць, як у спёку лань вады!»</p>
<p> </p>
<p>Тарыэль сказаў: «Я згодзен, калі цягне так дадому!</p>
<p>Ды мяне ты не цурайся, шлях сюды не забывай!»</p>
<p>Аўтандзілу ж ён прамовіў: «Сумна будзе мне, вядома.</p>
<p>Што ж рабіць? Чакае месяц з нецярплівасцю ільва!»</p>
<p> </p>
<p>Растэвану ў падарунак футраў шмат паслаў адменных,</p>
<p>Дарагой чаканкі посуд — кубкі, келіхі, каўшы.</p>
<p>«Перадай ты Растэвану ўсё з павагаю нязменнай!»</p>
<p>Той сказаў: «Смяротны холад будзе без цябе ў душы».</p>
<p> </p>
<p>Шубку-цуд Нестан паслала Цінацін, сястры названай,—</p>
<p>Іншы хто не варты быў бы мець такі раскошны ўбор! —</p>
<p>Лал паклала у дадатак, што гарэў іскрыстым ззяннем,</p>
<p>Што свяціўся ў цемры ночы, як праменны водбліск зор.</p>
<p> </p>
<p>Развітанне з Тарыэлем апаліла Аўтандзіла,</p>
<p>Горам сэрцы іх смылелі, кожны слёз патокі ліў;</p>
<p>Інды плакалі няўцешна, белы свет ім быў нямілы.</p>
<p>Аўтандзіл сказаў: «Атрутай свет хлуслівы напаіў!»</p>
<p> </p>
<p>Быў нядоўгім шлях супольны у Прыдона з Аўтандзілам,—</p>
<p>Разышліся іх дарогі — кожны ў край падаўся свой;</p>
<p>Іх задумы-летуценні набылі жывую сілу,—</p>
<p>Аўтандзіл сустрэўся хутка з Аравійскаю зямлёй.</p>
<p> </p>
<p>Выйшлі ўсе арабы дружна, каб з красою царства стрэцца.</p>
<p>Сонца ён сваё убачыў — знік тугі зацяты боль.</p>
<p>З Цінацін на царскім троне, шчаслівейшы ў цэлым свеце,</p>
<p>Быў прыгожы венцаносец — асяняў яго сам бог!</p>
<p> </p>
<p>Тры цары паміж сабою дружбу шчыра шанавалі:</p>
<p>Часта ладзілі сустрэчы — свой трымалі запавет;</p>
<p>Хто іх волі супярэчыў, грозна тых мячы каралі,</p>
<p>І славутымі дзяржавы іх былі на цэлы свет.</p>
<p> </p>
<p>Нібы снег, людзям даброты рассыпалі ўсім пароўну:</p>
<p>Сірацін і ўдоў кармілі; плач жабрачы ўсюды змоўк.</p>
<p>Каб маглі ягняткі ў полі матак ссаць сваіх спакойна,</p>
<p>Жыў з авечкамі у згодзе ў тых краях драпежны воўк.</p>
<p> </p>
<h3><a id="chapter64"></a>ЗАКАНЧЭННЕ</h3>
<p> </p>
<p>Вось і скончана аповесць, нібы сон уяўна-зменны.</p>
<p>Свет пакінулі героі. Не спыніць няўмольны час.</p>
<p>Хоць жыццё здаецца вечным, пралятае ж вокамгненна.</p>
<p>Як жа мне, з Руставі месху, не стварыць пра гэта сказ?</p>
<p> </p>
<p>Сонцу Грузіі — Давіду, чый свяціў праменна розум,</p>
<p>Хто на Захад ад Усходу шлях магутнасці праклаў,</p>
<p>Хто — заступнік для адданых, хто для здраднікаў — пагроза,</p>
<p>Склаў я песню, каб навечна ў ёй жыла яму хвала.</p>
<p> </p>
<p>Толькі веліч спраў Давіда хіба ж мог я ўславіць цалкам?</p>
<p>І таму пра край заморскі склаў аповесць гэту я,</p>
<p>Пра змаганне і пра бітвы, што вяліся без канца там,</p>
<p>І пра віцязяў адважных, што жылі ў чужых краях.</p>
<p> </p>
<p>Свет не варт людской надзеі. Цяжкі троп зямное долі.</p>
<p>А жыццё — адна хвіліна, што як зрэнкі бляск відна.</p>
<p>Не дагнаць нам прывід шчасця — лёс кіруе нашай воляй.</p>
<p>Той шчаслівы, хто з ім ладзіць, і не ў страх яму — труна.</p>
<p> </p>
<p>Песні пеў пра Амірана наш пясняр Масэ Ханэлі,</p>
<p>Пра Абдул-Месію вершы на вякі Шаўтэлі склаў.</p>
<p>Дыларгета звонкім словам узвышаў Саргіс Тмагвелі,</p>
<p>Руставелі — я скрозь слёзы Тарыэля апяяў.</p>
<p> </p>
<p> </p>
<p> </p>
<p> </p>
<h3><a id="chapter65"></a>ТЛУМАЧЭННЕ НЕКАТОРЫХ СЛОЎ</h3>
<p> </p>
<p><i>Абдул-Месія</i> — гл. Шаўтэлі.</p>
<p><i>Аміран-Дарэджаніані</i> — гл. Масэ Ханелі.</p>
<p><i>Амірбар</i> — начальнік ваеннага флоту.</p>
<p><i>Амір-спасалар</i> — камандуючы войскамі.</p>
<p><i>Аспіраз</i> — планета Венера.</p>
<p><i>Атарыд</i> — планета Меркурый.</p>
<p><i>Бадахшан</i> — мясцовасць на Паміры, багатая рубінамі.</p>
<p><i>Безаар</i> — каштоўны камень.</p>
<p><i>Багдад</i> — найбольшы адміністрацыйны і гандлёвы цэнтр Месапатаміі.</p>
<p><i>Візір</i> — дарадчык цара, міністр.</p>
<p><i>Віс і Рамін</i> — героі аднайменнага рамана.</p>
<p><i>Габаон</i> — гарыстая мясцовасць у Палесціне.</p>
<p><i>Геон</i> — старажытная назва Ніла.</p>
<p><i>Гуланшара</i> — казачная назва, «Горад Руж».</p>
<p><i>Давід</i> — муж царыцы Тамары, Давід Саслані.</p>
<p><i>Дзіўнас, Дзіонас</i> — па думцы некаторых даследнікаў, хрысціянскі філосаф V стагоддзя, які пісаў пад імем Дзіанісія Арэапагіта; па думцы іншых даследнікаў, «Дзіоніс» — назва зборніка вершаў Эзраса (гл.)</p>
<p><i>Дыларгет</i> — гл. Тмагвелі.</p>
<p><i>Дэвы</i> — міфічныя стварэнні, нячыстая сіла.</p>
<p><i>Драхма</i> — дробная манета, а таксама мера вагі.</p>
<p><i>Зуал</i> — планета Сатурн.</p>
<p><i>Кімвал</i> — музычны інструмент.</p>
<p><i>Каджы</i> — міфічныя чалавекападобныя істоты, чараўнікі.</p>
<p><i>Каджэці</i> — краіна каджаў.</p>
<p><i>Каіс</i> — герой паэмы Нізамі «Лейла і Меджнун».</p>
<p><i>Караван-сарай</i> — гандлёвы двор, прыпынак караванаў.</p>
<p><i>Кронас</i> — планета Сатурн (Зуал).</p>
<p><i>Лал</i> — рубін.</p>
<p><i>Марых</i> — планета Марс.</p>
<p><i>Мерані</i> — казачны конь.</p>
<p><i>Месх</i> — жыхар Месхеці, адной з паўднёвых абласцей Грузіі.</p>
<p><i>Міджнур</i> — закаханы.</p>
<p><i>Мукры, Мулімы</i> — мусульманскія духоўнікі, яны ж — лекары.</p>
<p><i>Мульгазанзар</i> — казачная краіна каля мора.</p>
<p><i>Муштар</i> — планета Юпітэр.</p>
<p><i>Нарды</i> — усходняя гульня ў косці.</p>
<p><i>Наўроз</i> — вясенняе свята.</p>
<p><i>Платон</i> — славуты старагрэчаскі філосаф (427—З47 гг. да н. э.).</p>
<p><i>Растом</i> — Рустам, герой вядомай аповесці Фірдоўсі «Шах-намэ».</p>
<p><i>Саламан</i> — па думцы некаторых даследнікаў, герой паэмы «Саламан і Абсем».</p>
<p><i>Спаспет</i> — военачальнік.</p>
<p><i>Тмагвелі Саргіс</i> — грузінскі паэт XII стагоддзя, аўтар паэмы «Дыларгеціані», якая да нас не дайшла.</p>
<p><i>Хашун</i> — дама, пані.</p>
<p><i>Хатай</i> — па думцы некаторых даследнікаў, паўночны Кітай.</p>
<p><i>Ханелі Масэ</i> — грузінскі пісьменнік XІІ стагоддзя. Аўтар рамана «Аміран-Дарэджаніані».</p>
<p><i>Харэзм</i> — магутная дзяржава XII—XIII стагоддзя.</p>
<p><i>Чаган</i> — палка (ракетка) для выбівання мяча.</p>
<p><i>Чачнагір</i> — прыдворны віначэрп.</p>
<p><i>Шаўтэлі</i> — грузінскі паэт XII стагоддзя. Аўтар паэмы «Абдул-Месія».</p>
<p><i>Эзрас (Эзра)</i> — упамінаецца ў бібліі, аб жыцці яго расказвалася ў апакрыфічных зборніках («Дзіва-нас).</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Ales_Zvonak/">Алесь Звонак</a>, <a href="http://knihi.com/Mikola_Chviedarovic/">Мікола Хведаровіч</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>