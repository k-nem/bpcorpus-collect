<div class="container">
<div class="book-utils">
<div id="qrcode"></div>
<a href="/Ales_Zvonak/Siabryna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear:  -->
<!-- HEADER_FIELD Edition: Звонак А. Сябрына: Выбраныя творы: Вершы, паэмы. 1925-1985 / Прадм. Р.Няхая. - Мн., "Маст. літ.", 1987. -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A1957 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Сябрына -->
<h2><a href="http://knihi.com/Ales_Zvonak/">Алесь Звонак</a></h2>
<h2>Сябрына</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Толькі стомлены бачаным,</p>
<p>Вочы на момант заплюшчу —</p>
<p>Паплывуць успаміны</p>
<p>Парожыстай шпаркай ракой:</p>
<p>Скібы чорныя хмар</p>
<p>Бліскавіцы крамсаюць рашуча,</p>
<p>Перуны грукацяць,</p>
<p>Быццам сотні цяжкіх цягнікоў...</p>
<p> </p>
<p>Аднаві, мая памяць,</p>
<p>Гады маладосці кіпучай,</p>
<p>Гул гарачай крыві</p>
<p>І трывожных начэй неспакой!</p>
<p> </p>
<p>Час — эпохі каморнік —</p>
<p>Адмераў мне восем дзесяткаў</p>
<p>Буравейных, грымотных</p>
<p>І сонцам залітых гадоў.</p>
<p>Што лічыў ён асноваю,</p>
<p>Я — толькі прыкрым выпадкам;</p>
<p>Што лічыў ён выпадкам —</p>
<p>Я — толькі набеглай бядой.</p>
<p> </p>
<p>Але век не забыць нам,</p>
<p>Як ворагі мёртваю хваткай</p>
<p>Вырывалі штандар</p>
<p>З рук дзяржавы зусім маладой!</p>
<p> </p>
<p>Але век не забыць</p>
<p>Юных тых камсамольскіх атрадаў</p>
<p>З песняй — яблычкам гучнай</p>
<p>Падцяўшых галодны жывот,</p>
<p>Што хадзілі ўсталёўваць навечна</p>
<p>Савецкую ўладу</p>
<p>У краіне, празванай</p>
<p>Краінай лясоў і балот.</p>
<p> </p>
<p>Як жывых, бачу іх,</p>
<p>Безразважных, трывалага складу,</p>
<p>Племя смелых,</p>
<p>Глашатаяў ленінскай праўды жывой!</p>
<p> </p>
<p>Памяць, высветлі зрокам відушчым</p>
<p>З нябыту часіны:</p>
<p>Аднаўленчы развой,</p>
<p>Вогнекрылай рамантыкі дух,</p>
<p>Гучны голас трыбун,</p>
<p>Звонкі спеў піянерскай дружыны,</p>
<p>Шчасце першых сустрэч</p>
<p>І шчымлівых расстанняў бяду!</p>
<p> </p>
<p>І з’яўленне раптоўнае</p>
<p>Той непаўторнай, адзінай,</p>
<p>Што ўвайшла беззваротна</p>
<p>У свет тваіх дзей і задум.</p>
<p> </p>
<p>...Прашумелі гады</p>
<p>Над маёй галавой пасівелай.</p>
<p>Азірнуўся:</p>
<p>Назад, як слупы верставыя, бягуць.</p>
<p>Не спыніць іх,</p>
<p>Як тых цягнікоў вогнедышныя целы,</p>
<p>Што нясуцца на ўсход,</p>
<p>Аглушаючы роўма тайгу.</p>
<p> </p>
<p>О, радзімы зямля,</p>
<p>Ты ў гады ліхалеццяў нас грэла,</p>
<p>Цеплыню тваю ў сэрцы сваім</p>
<p>Пранясу, зберагу!</p>
<p> </p>
<p>Бачу, бачу, нібы на экране,</p>
<p>Урыўкі ўспамінаў</p>
<p>Каляровымі кадрамі</p>
<p>Перад вачыма ўстаюць,</p>
<p>Дзе нарывам адзіным</p>
<p>З’яднаная цесна сябрына</p>
<p>На будоўлях кавала</p>
<p>Упартасць і мужнасць сваю.</p>
<p> </p>
<p>Як сваіх дапрызыўнікаў,</p>
<p>Ты нас вучыла, Краіна,</p>
<p>Весці строем сталёвым</p>
<p>У заўтрашні дзень каляю.</p>
<p> </p>
<p>Ажыві, мая памяць,</p>
<p>Імёны сяброў-аднагодкаў,</p>
<p>Юніёраў паэзіі</p>
<p>Маладнякоўскіх гадоў,</p>
<p>Хто яшчэ не зазнаў</p>
<p>Смаку славы атрутна-салодкай,</p>
<p>Чый яшчэ не блішчэў перламутрам</p>
<p>Гарачы радок!</p>
<p> </p>
<p>Точыць сэрца мне скруха за тых,</p>
<p>Чый разгон быў кароткі,</p>
<p>Не прыпала каму</p>
<p>Размінуцца з падступнай бядой!</p>
<p> </p>
<p>Абарвалася песня чыя</p>
<p>Недапетай актавай</p>
<p>Ад сляпое варожае кулі</p>
<p>На паўрадку,</p>
<p>Не дайшоў хто да Віслы, Дунаю,</p>
<p>Да Лабы ці Влтавы</p>
<p>З сшыткам вершаў,</p>
<p>Апаленых порахам,</p>
<p>У рэчмяшку;</p>
<p> </p>
<p>Хто злажыў галаву</p>
<p>У імя найсвяцейшае справы,</p>
<p>Хто зламаўся ў дарозе,</p>
<p>Не трапіўшы ў родны свой кут.</p>
<p> </p>
<p>Хто прайшоў цераз пекла вайны,</p>
<p>Цераз мукі палону,</p>
<p>У каго на рубцах</p>
<p>Непазбыўнае памяці соль,</p>
<p>Што смыліць аж дасюль,</p>
<p>Бы ў Савіцкага горкіх палотнах,</p>
<p>Як праклён чалавецтва,</p>
<p>Яго незагоены боль.</p>
<p> </p>
<p>Хто праз смерць і пагібель</p>
<p>Дайшоў да зялёнага ўлоння</p>
<p>Слухаць вечную песню</p>
<p>Наднёманскіх родных дубоў.</p>
<p> </p>
<p>Ці жалкуй ты ці не,</p>
<p>А не ўсё, аб чым марыў, збылося,</p>
<p>Вастралістам пякучым</p>
<p>Парэзы тых ран апалю.</p>
<p>Мала елася нам,</p>
<p>Мала спалася,</p>
<p>Мала пілося,</p>
<p>Покуль свет скалануў</p>
<p>Перамогі Вялікай салют.</p>
<p> </p>
<p>Колькі іх, непрывечаных,</p>
<p>Добрых людзей засталося,</p>
<p>Колькі тых, неадпомшчаных,</p>
<p>Топча святую зямлю!</p>
<p> </p>
<p>...Абярнуся назад,</p>
<p>А гады, нібы клін жураўліны,</p>
<p>Над сівой галавой</p>
<p>У бясконцую далеч плывуць...</p>
<p> </p>
<p>І выразна мне бачыцца</p>
<p>У гурце юнацкай сябрыны</p>
<p>Тая, першая,</p>
<p>Мроіцца што ува сне й наяву,</p>
<p>З кім на досвітку росным</p>
<p>Хадзілі ў ажыны-маліны,</p>
<p>З кім пад месяцам срэбным</p>
<p>Тапталі атаву-траву.</p>
<p> </p>
<p>А ці ж можна забыць,</p>
<p>Як шукаў да заімкі сцяжыну</p>
<p>Паміж сопак панурых</p>
<p>У сініх зыбучых снягах;</p>
<p>Як, самотай загнаны,</p>
<p>Галубіў чужую жанчыну,</p>
<p>Каб забыцца на тую,</p>
<p>Што здрадай адпудзіла страх?</p>
<p> </p>
<p>Так і будзе, відаць,</p>
<p>Аж да самай канечнай гадзіны:</p>
<p>Ёй стаяць, як дакор,</p>
<p>Знакам зла і дабра ў галавах.</p>
<p> </p>
<p>А яшчэ усплываюць гады,</p>
<p>Дзе пад небам айчыны</p>
<p>Трапяталі ружовыя чайкі</p>
<p>Высокіх надзей,</p>
<p>Дзе героі туманаў і гор</p>
<p>Былі тою сябрынай,</p>
<p>Што трывала яднала</p>
<p>Адважных суровых людзей.</p>
<p> </p>
<p>Як шкада,</p>
<p>Што ў бакі паразбегліся</p>
<p>Іх каляіны,</p>
<p>Што дружыны той шэрагі</p>
<p>З часам радзей і радзей!</p>
<p> </p>
<p>Углядаюся пільна</p>
<p>Праз вэлюм харэяў ды ямбаў,</p>
<p>Як нясуць верталёты над тундрай</p>
<p>Маіх землякоў,</p>
<p>Аж туды, дзе гудзе</p>
<p>Ашчацінены вышкамі Ямбург,</p>
<p>Дзе мігцяць з вышак тых</p>
<p>Ланцужкі светлякоў-аганькоў,</p>
<p> </p>
<p>Дзе спрадвечнай здзічэлай маўклівасці</p>
<p>Сказана: амба!</p>
<p>Дзе парушаны раз назаўжды</p>
<p>Камарыны спакой.</p>
<p> </p>
<p>...Памяць, рэха тваё —</p>
<p>Гэта песня, прапетая ўчора,</p>
<p>Перажытага попел</p>
<p>І жар неастылай крыві.</p>
<p>З перабітым крылом</p>
<p>Я адольваў твае крутагоры,</p>
<p>Каб узняцца вышэй</p>
<p>Над былым і наступным сваім.</p>
<p> </p>
<p>Блаславёнаю будзь,</p>
<p>Маіх продкаў зямля-непакора,</p>
<p>За бацькоўскую мову,</p>
<p>За шчасце быць сынам тваім!</p>
<p> </p>
<p>І таму я між тых,</p>
<p>Хто планеце нясе мірны атам,</p>
<p>Хто страшыдлу вайны</p>
<p>Кажа цвёрда і коратка: згінь!</p>
<p>Хто сябрыну ўсяго чалавецтва</p>
<p>Нястомна і ўпарта</p>
<p>Заклікае да мірных</p>
<p>Бяз’ядзерных, шчасных часін.</p>
<p> </p>
<p>Наша маці-зямля</p>
<p>На дары і даброты багата,</p>
<p>Хай не будзе галодным на ёй</p>
<p>Чалавек хоць адзін!</p>
<p> </p>
<p>Хай гучыць з краю ў край:</p>
<p>Мір тваім гарадам і хацінам,</p>
<p>Твайму чыстаму небу</p>
<p>І сэрцам гарачым тваім,</p>
<p>Шматмільённага люду</p>
<p>Працоўнага ладу, сябрына!</p>
<p>Мы на гэтым стаялі</p>
<p>І цвёрда на гэтым стаім!</p>
<p> </p>
<p>Мы на гэтым стаялі</p>
<p>І цвёрда на гэтым стаім!</p>
<p> </p>
<p>1986</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>