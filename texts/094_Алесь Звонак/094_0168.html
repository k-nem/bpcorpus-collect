<div class="container">
<div class="book-utils">
<div id="qrcode"></div>
<a href="/Ales_Zvonak/Majo_pakalennie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1958 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Маё пакаленне -->
<h2><a href="http://knihi.com/Ales_Zvonak/">Алесь Звонак</a></h2>
<h2>Маё пакаленне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пакаленне маё вырастала на дружбе,</p>
<p>На пачуццях яднання — плячо да пляча.</p>
<p>Мы ставалі ў ранжыр, як на воінскай службе,</p>
<p>З неастылым дзяцінствам у ясных вачах.</p>
<p> </p>
<p>Неакрэплай рукою сціскалі вінтоўкі,</p>
<p>Ідучы ў раздарожжы дваццатых гадоў.</p>
<p>Мы умелі трымаць сваю вернасць сяброўкам,</p>
<p>Жыць удачай адной і адною бядой.</p>
<p> </p>
<p>Мы умелі... А многа чаго і не ўмелі,</p>
<p>Пракладаючы першымі ўдалеч сляды.</p>
<p>Нас вучыла жыццё: будзь разумны і смелы,</p>
<p>Смеласць, кажуць, заўсёды бярэ гарады!</p>
<p> </p>
<p>Мы з вусамі ішлі на рабфакі за парты,</p>
<p>З барадой на будоўлі ці ў пекла вайны...</p>
<p>Мы ішлі па загаду, па закліку партыі,</p>
<p>З ёй жылі пачуццём і дыханнем адным.</p>
<p> </p>
<p>...Так, пражыўшы паўвека, сяброў я гукаю,</p>
<p>Як няясыць самотная ў цёмным бары.</p>
<p>Ходзіць мара мая па сівым небакраю,</p>
<p>Ходзіць мара па краю пунсовай зары.</p>
<p> </p>
<p>Нарадзілі яе дні натхнёнае працы,</p>
<p>І бяссонныя ночы, і роздуму бег...</p>
<p>Землялюб, працалюб, не прыстану ўглядацца,</p>
<p>Век вялікіх здзяйсненняў, у вочы табе!</p>
<p> </p>
<p>Адгукніцеся, хлопцы, хто жыў і хто выжыў,</p>
<p>Хто прайшоў рубяжы бліскавіц і грымот!</p>
<p>Многа вас палягло, як гавораць, пад крыжам,</p>
<p>Многа вас на пляцоўках вялікіх работ!</p>
<p> </p>
<p>Той — сівы генерал, а другі — акадэмік,</p>
<p>Той — стары інжынер, той — складае тамы,</p>
<p>Той — канструктар, а той... Гэта ўсё наша племя,</p>
<p>Што ў дваццатых гадах проста звалася: «мы!»,</p>
<p> </p>
<p>Што адолела ворагаў, голад і скрухі,</p>
<p>Што агонь і мядзяныя трубы прайшло,</p>
<p>Што ўсе сілы кладзе, каб вайны завірухі</p>
<p>Не дыхнулі смяротным сваім жаралом.</p>
<p> </p>
<p>Вось чаму ў слове «дружба» такою празрыстай</p>
<p>Перад намі заўсёды ўстае навізна.</p>
<p>Наша мара,— каб мірных людзей таварыства</p>
<p>Больш не ведала чорнага слова «вайна!».</p>
<p> </p>
<p>1958</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>