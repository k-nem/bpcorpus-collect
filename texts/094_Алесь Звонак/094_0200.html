<div class="container">
<div class="book-utils">
<div id="qrcode"></div>
<a href="/Ales_Zvonak/Noc_kala_kastra.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1947 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Ноч каля кастра -->
<h2><a href="http://knihi.com/Ales_Zvonak/">Алесь Звонак</a></h2>
<h2>Ноч каля кастра</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Расталі праменні заходу,</p>
<p>І ноч апусціла свой полаг,</p>
<p>Сатканы з бясконцых сузор’яў</p>
<p>Таемнай рукою быцця.</p>
<p>Нястомны рамантык-бадзяга,</p>
<p>Мой друг летуценнік-геолаг</p>
<p>Бяседу вядзе, а навокал</p>
<p>Ядлоўцу кусты шалясцяць.</p>
<p> </p>
<p>Далёкім няясным абрысам</p>
<p>На захадзе высяцца сопкі,</p>
<p>Над імі халодныя зоры</p>
<p>Праходзяць адвечны свой шлях.</p>
<p>Мы ловім крылатыя словы,</p>
<p>А там, над лагчынаю топкай,</p>
<p>Разбуджаны зверам прыблудным,</p>
<p>Лятае спалоханы птах.</p>
<p> </p>
<p>Бывалы разведчык-шукальнік,</p>
<p>Ён ведаў цану вандраванняў,</p>
<p>Высокую радасць знаходак,</p>
<p>Тайгі неабдымны прастор;</p>
<p>Гаворыць — і з пены туманаў,</p>
<p>Як цені забытых паданняў,</p>
<p>Выходзяць адважныя людзі —</p>
<p>Героі цяснінаў і гор...</p>
<p> </p>
<p>У кожным абломку пароды</p>
<p>Чытаў ён разгадкі прыроды,</p>
<p>Капаўся ў размывах далінных,</p>
<p>Браў пробы ў праселінах скал;</p>
<p>Збіраў залатыя пясчынкі,</p>
<p>Багаццяў шукаў для народа,</p>
<p>Спускаўся ў глыбокія шахты,</p>
<p>Дзе ў кварцы пабліскваў метал.</p>
<p> </p>
<p>І вось перад намі ўставалі</p>
<p>Заместа пустэльных ускраін</p>
<p>У бляску агнёў электрычных,</p>
<p>У дзіўнай красе гарады,</p>
<p>І беглі па нашым далёкім,</p>
<p>Калісьці закінутым краі</p>
<p>З Масквы на далёкую Поўнач</p>
<p>Імклівай хадой паязды.</p>
<p> </p>
<p>Мы бачылі лініі вуліц,</p>
<p>Дамы, і тэатры, і школы;</p>
<p>Адолеўшы клімат суровы,</p>
<p>Квітнелі густыя сады,</p>
<p>І людзі адважнага роду</p>
<p>Выходзілі з шахт і са штолен,</p>
<p>У скарбніцу маці-радзімы</p>
<p>Прыносілі працы плады.</p>
<p> </p>
<p>І там, дзе па водмелях рэчак</p>
<p>Блукаў адзінокі старацель,</p>
<p>Шукаў выпадковага шчасця,</p>
<p>Няўдачы свае клянучы,</p>
<p>У новым, залітым агнямі,</p>
<p>Прасторным шахцёрскім палацы</p>
<p>З хлапцамі гарняцкаю славай</p>
<p>Дзяліліся барадачы...</p>
<p> </p>
<p>...Срабрыстай істужкай на ўсходзе</p>
<p>Світанне нясмела ўставала,</p>
<p>Дыханне кароткага лета</p>
<p>Кранала сваім халадком...</p>
<p>Мы ведалі, кожны па-свойму,</p>
<p>Што свет наш збудован трывала,</p>
<p>Што шляхам, хаця і нялёгкім,</p>
<p>Мы цвёрда да шчасця ідзём.</p>
<p> </p>
<p>Быць можа, наіўныя ў марах,</p>
<p>Спляталі мы ў некалькі столак</p>
<p>Прыгожую выдумку казкі</p>
<p>З суроваю праўдай жыцця?!</p>
<p>Няхай сабе! Мару, якую</p>
<p>Раскрыў нам рамантык-геолаг,</p>
<p>Не мы, дык другія такія ж</p>
<p>За нас давядуць да канца!</p>
<p> </p>
<p>1947</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>