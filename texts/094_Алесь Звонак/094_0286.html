<div class="container">
<div class="book-utils">
<div id="qrcode"></div>
<a href="/Ales_Zvonak/Sol_ziamli.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1960 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Соль зямлі -->
<h2><a href="http://knihi.com/Ales_Zvonak/">Алесь Звонак</a></h2>
<h2>Соль зямлі</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>Дрогкая, глуха і нема,</p>
<p>Сцелецца ноч вясны.</p>
<p>Зноў ажывае тэма</p>
<p>Даўніх вандровак зямных.</p>
<p> </p>
<p>Вокны раскрыю насцеж —</p>
<p>Доступ хай будзе вясне!..</p>
<p>Побач соннае шчасце</p>
<p>Штосьці лапоча ўва сне...</p>
<p> </p>
<p>Не, тут ніяк не збочыш —</p>
<p>Дужы, учэпісты быт!</p>
<p>...Вецер палярнай ночы,</p>
<p>Сівых туманаў клубы</p>
<p>Будзяць на самым світанні.</p>
<p> </p>
<p>Ў шуме гагарыных крыл</p>
<p>Чуецца гул акіяну,</p>
<p>Контуры цёмных Курыл</p>
<p>Грозна ўстаюць з туману.</p>
<p> </p>
<p>Бераг Ахоцкага мора,</p>
<p>Доўгачаканы прычал.</p>
<p>Высака лысыя горы</p>
<p>Неба ўзнялі на плячах.</p>
<p> </p>
<p>Вокліч, як выстрал: «Палундра!» —</p>
<p>Катэр ляціць за борт.</p>
<p>Сопкі. За сопкамі тундра</p>
<p>Ўладна вядзе за сабой.</p>
<p> </p>
<p>Дзесьці за сінім кражам</p>
<p>Родзіцца радасны дзень.</p>
<p>Сонца парчовую пражу</p>
<p>Круглыя суткі прадзе.</p>
<p> </p>
<p>Там, за крутым перавалам,</p>
<p>Край непачаты прац,—</p>
<p>Пробу нам браць на трываласць,</p>
<p>Пробу на мужнасць браць.</p>
<p> </p>
<p>Змору спазнаць пераходаў,</p>
<p>Дымных кастроў цеплыню...</p>
<p>О, абуджэнне прыроды</p>
<p>Ад паўгадовага сну!..</p>
<p> </p>
<p>О, неспакойная ноша</p>
<p>Думак заўжды маладых,</p>
<p>Скарбу упарты пошук,</p>
<p>Першай удачы сляды!..</p>
<p> </p>
<p>Што там нястача ці голад</p>
<p>Перад жаданасцю мэт,</p>
<p>Раз ты па званню геолаг,</p>
<p>А па прызванню паэт!</p>
<p> </p>
<p>Шмат калясіў ты, разведчык,</p>
<p>Многім няўдачам назло,</p>
<p>Там, дзе нагі чалавечай,</p>
<p>Можа, зусім не было.</p>
<p> </p>
<p>Тыя шляхі не проста</p>
<p>Да простых высноў прывялі:</p>
<p>Жоўтых крупінак россып —</p>
<p>Вось яна, соль зямлі!</p>
<p> </p>
<p> </p>
<h3><a id="chapter2"></a>ІІ</h3>
<p>З першым цяплом ажывае</p>
<p>Прага вандровак зямных,</p>
<p>Б’ецца у жылах жывая</p>
<p>Палкая кроў вясны.</p>
<p> </p>
<p>Ловяць пабудку антэны,</p>
<p>Гоняць у рупары хрып.</p>
<p>Зноў ажывае тэма</p>
<p>З пробліскам ранняй зары.</p>
<p> </p>
<p>Як гэта хораша-дзіўна</p>
<p>Вокам абняць далячынь</p>
<p>Землі любімай радзімы,</p>
<p>Неба цнатлівую сінь!..</p>
<p> </p>
<p>Як гэта хораша-люба,</p>
<p>Груз перажытых гадоў</p>
<p>Скінуўшы раптам, прыгубіць</p>
<p>Родных вятроў сырадой!..</p>
<p> </p>
<p>Хораша!.. Белыя хмаркі</p>
<p>Сонцу насустрач ляцяць,</p>
<p>І абуджаюцца шпарка</p>
<p>Рухі зямнога жыцця.</p>
<p> </p>
<p>Гром крыгалому. Рэха</p>
<p>Зыбіць разводдзяў плынь,</p>
<p>Пеняцца бурныя рэкі.</p>
<p>Ловіць навостраны слых</p>
<p> </p>
<p>Першы напеў берасцянкі,</p>
<p>Курлыканне журавоў,</p>
<p>Шэпт халаджавага ранку</p>
<p>З леташняю травой...</p>
<p> </p>
<p>Вясна прымярае абнову —</p>
<p>Сонечны персцянёк.</p>
<p>Сцелецца красавіковы</p>
<p>Травінак зялёны дымок.</p>
<p> </p>
<p>Жыцця неўтаймоўная сіла</p>
<p>Плешчацца у берагі.</p>
<p>На ўзлёт размінае крылы</p>
<p>Год сямігодкі другі.</p>
<p> </p>
<p>Там, дзе бязлюддзя немасць</p>
<p>Нікла у шэпце трысця,</p>
<p>Родзіцца новая тэма</p>
<p>Мудрае кнігі жыцця.</p>
<p> </p>
<p>Случчына! Край прыгожы,</p>
<p>Бацькаўшчына бацькоў</p>
<p>Кліча мяне ў падарожжа</p>
<p>Шэптам прысад і садоў.</p>
<p> </p>
<p>Там галасы абуджэння —</p>
<p>Звонам вясны у вушах,</p>
<p>Сілай жыцця нятленнай</p>
<p>Там маладзее душа!</p>
<p> </p>
<p>Сон маладзецкі шахцёрскі</p>
<p>Там абрываюць гудкі,</p>
<p>З горада Салігорска</p>
<p>Ў шахты ідуць гарнякі.</p>
<p> </p>
<p>Як ветракі без крылаў,</p>
<p>Высяцца ў неба капры.</p>
<p>Свідруе гарачая сіла</p>
<p>Тоўшчы зямной кары.</p>
<p> </p>
<p>З рокатам крышаць забоі</p>
<p>Адбойныя малаткі,</p>
<p>Крышаць пласты мезазоя</p>
<p>Хлопцы-маладзякі.</p>
<p> </p>
<p>Праца кіпіць несціхана,</p>
<p>Пласт падразае ствол:</p>
<p>Вось яна, доўгачаканая</p>
<p>Ў нетрах схаваная соль!</p>
<p> </p>
<p>Тая, што караваем</p>
<p>Ляжа ў вяселле на стол,</p>
<p>Тая, што ўзніме ўраджаі,</p>
<p>Тая, глыбока зямная,</p>
<p>З нетраў здабытая соль.</p>
<p> </p>
<p>...Вымпел узняўся ўгору —</p>
<p>Новы рубеж узялі!</p>
<p>Так і рашылі шахцёры:</p>
<p>Вось яна — соль зямлі!</p>
<p> </p>
<p> </p>
<h3><a id="chapter3"></a>ІІІ</h3>
<p>Вугаль на Украіне,</p>
<p>Золата на Калыме,</p>
<p>Нафта з каспійскіх глыбіняў,</p>
<p>З нетраў казахскіх медзь;</p>
<p> </p>
<p>Скарб незлічоны алмазаў</p>
<p>З карстаў якуцкіх мярзлот,</p>
<p>Марганец на Каўказе,</p>
<p>Соль з-пад дрымотных балот;</p>
<p> </p>
<p>Гэта ўсё вамі здабыта,</p>
<p>Людзі Айчыны маёй!</p>
<p>Прывід крывавае бітвы</p>
<p>Хай не кране ваш спакой!</p>
<p> </p>
<p>Юных загінула колькі,</p>
<p>Колькі пакладзена сіл!</p>
<p>На прыдарожных узгорках</p>
<p>Колькі іх, братніх магіл!</p>
<p> </p>
<p>Клічуць вайны ахвяры</p>
<p>Голасам трубным вясны:</p>
<p>Людзі, зламайце карак</p>
<p>Чорнаму богу вайны!</p>
<p> </p>
<p>Ярка вам сонца свеціць,</p>
<p>Веюць вам ветры вясны,</p>
<p>Ленінскай партыі дзеці,</p>
<p>Светлай радзімы сыны!</p>
<p> </p>
<p>К мэце, што вызначыў Ленін,</p>
<p>Вашыя сцежкі ляглі,</p>
<p>Веку майго пакаленне,</p>
<p>Камуністычнае племя,—</p>
<p>Моцная соль зямлі!</p>
<p> </p>
<p>1960</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>