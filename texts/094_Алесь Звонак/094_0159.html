<div class="container">
<div class="book-utils">
<div id="qrcode"></div>
<a href="/Ales_Zvonak/Kruhi_Vianok_sanietau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Алесь Звонак -->
<!-- HEADER_FIELD CreationYear: 1977 -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Кругі (Вянок санетаў) -->
<h2><a href="http://knihi.com/Ales_Zvonak/">Алесь Звонак</a></h2>
<h2>Кругі (Вянок санетаў)</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<a href="#chapter7">7</a><br/>
<a href="#chapter8">8</a><br/>
<a href="#chapter9">9</a><br/>
<a href="#chapter10">10</a><br/>
<a href="#chapter11">11</a><br/>
<a href="#chapter12">12</a><br/>
<a href="#chapter13">13</a><br/>
<a href="#chapter14">14</a><br/>
<a href="#chapter15">15</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p>Вастру я памяць, як лязо нажа.</p>
<p>Хай рэжа скібы забыцця крутыя.</p>
<p>Хай на змяркальным захадзе дрыжаць</p>
<p>Гадоў лятучых крылы агнявыя!</p>
<p> </p>
<p>Хай з даўніны, як з прорвы чорных хмар,</p>
<p>Пары юнацкай блісне азарэнне,</p>
<p>Дзе над сабой ты ўжо не валадар,</p>
<p>Дзе ты — ў палоне шчасным вокамгнення.</p>
<p> </p>
<p>Няхай, няхай прымроіцца табе</p>
<p>Скрозь цішыню нямую ўтульных сценак</p>
<p>І прывід дзіва ў сонечнай разьбе,</p>
<p>І сінявокі веснавы барвенак,</p>
<p>Сямідзесяты лютаўскі набег,</p>
<p>Калі ўварвецца раптам у прысенак.</p>
<p> </p>
<p> </p>
<h3><a id="chapter2"></a>2</h3>
<p>Калі ўварвецца раптам у прысенак</p>
<p>Як госць нязваны водгук дзён былых —</p>
<p>Не позірк — іскры палятуць са зрэнак</p>
<p>У вышыню, у далягляд, углыб!</p>
<p> </p>
<p>І ажывуць: і мост, і сівер гулкі,</p>
<p>І санны след, як гнуткая змяя,</p>
<p>І шпацыр наш на полацкіх завулках,</p>
<p>І мілая даверлівасць твая;</p>
<p> </p>
<p>І снежных скрыпак срэбраныя струны,</p>
<p>І першай страты нечаканы жаль,</p>
<p>Падзенне ў бездань — першы пацалунак,</p>
<p>І летуцення ўзлёт вышэй стрыжа.</p>
<p>Жыве й цяпер той чарадзейны трунак —</p>
<p>Былых пачуццяў незгасальны жар.</p>
<p> </p>
<p> </p>
<h3><a id="chapter3"></a>3</h3>
<p>Былых пачуццяў незгасальны жар,</p>
<p>Сабою поўніш ты радкі санета!</p>
<p>Я зберагу твой неацэнны дар</p>
<p>Як успамін адзіхацелы лета.</p>
<p> </p>
<p>Адзіхацела й ты сваёй красой,</p>
<p>І надышоў канец тваёй уладзе.</p>
<p>Даўным-даўно другая йдзе са мной</p>
<p>Па брукаванай сонцам эспланадзе.</p>
<p> </p>
<p>А там, далей, між светлых тых прасек,</p>
<p>Рамонкам, мёдам дзе прапах засценак,</p>
<p>Ляглі дзве стужкі ціхаплынных рэк —</p>
<p>Жывой зямлі пульсуючыя вены,—</p>
<p>Ідзе ў зеніт дваццаты бурны век,</p>
<p>Увесь ён рух і прага перамены.</p>
<p> </p>
<p> </p>
<h3><a id="chapter4"></a>4</h3>
<p>Увесь ён рух і прага перамены,</p>
<p>Часцінка часу — кожны новы дзень,</p>
<p>Што ашане зямлю дажджом праменным,</p>
<p>Перш, чым скаціцца ў вечаровы цень.</p>
<p> </p>
<p>У ім і з ім канец жыцця й пачатак,</p>
<p>І я хачу, пакуль жыве душа,</p>
<p>Не даць у лапы неадступнай даты</p>
<p>Ні гул крыві, ні свой сардэчны шал.</p>
<p> </p>
<p>Хіба ж не шчасце — ў громе гучных будзен</p>
<p>Адчуць дыханне неба і зямлі</p>
<p>І знаць, што ў тым працоўным рытме й гудзе,</p>
<p>Хоць ён, быць можа, і не так вялік,—</p>
<p>Ляжыць крышталік у алмазнай грудзе —</p>
<p>Тваіх учынкаў вынік і падлік!</p>
<p> </p>
<p> </p>
<h3><a id="chapter5"></a>5</h3>
<p>Тваіх учынкаў вынік і падлік</p>
<p>Хай не пасее золь расчаравання,</p>
<p>Хоць не ў прасцяг шляхі твае ляглі,</p>
<p>А ў глыбіню зямных напластаванняў.</p>
<p> </p>
<p>Дзяўбаў кайлом ты кварц і парфірыт,</p>
<p>І мёрзлых сланцаў цвёрдыя пароды,</p>
<p>Каб адшукаць глыбінныя дары</p>
<p>Спрадвечна шчодрай матухны-прыроды.</p>
<p> </p>
<p>І не аднойчы ў трапяткіх руках</p>
<p>Нёс, як жар-птушку, ты, шукальнік юны</p>
<p>На запалярных сіверных вятрах,</p>
<p>Здабыты ў нетрах колішняй лагуны,</p>
<p>Сабе на шчасце, ворагам на страх,</p>
<p>Радзіме роднай сціплы падарунак!</p>
<p> </p>
<p> </p>
<h3><a id="chapter6"></a>6</h3>
<p>Радзіме роднай сціплы падарунак</p>
<p>Нясе з нас кожны, хто на што багат,</p>
<p>У навальніцу, ў штормы і буруны,</p>
<p>У дзень пагодны, ў буру, ў дождж і град.</p>
<p> </p>
<p>Нас абдымалі лесатундраў сцюжы,</p>
<p>Рыпеў пясок пустэльняў на зубах.</p>
<p>Няхай сабе над галавою кружыць</p>
<p>Зімы сямідзесятай белы птах.</p>
<p> </p>
<p>Кружы, кружы! Няма душы спакою!</p>
<p>Ад ран былых не збіцца ёй на крык.</p>
<p>Пакуль святло лье сонца залатое,</p>
<p>Пакуль лье пурпур зарыва зары,</p>
<p>Я прычакаю, каб усё зямное</p>
<p>Злілося ў радасць, як вада ў арык.</p>
<p> </p>
<p> </p>
<h3><a id="chapter7"></a>7</h3>
<p>Злілося ў радасць, як вада ў арык,</p>
<p>Усё, чым так была душа багата.</p>
<p>Ты — чалавек. І званнем тым вялік,</p>
<p>Хоць на пачварных вырадкаў зацяты!</p>
<p> </p>
<p>Душа твая — нібыта мяккі воск —</p>
<p>Ад чалавечай ласкі ўраз растане,</p>
<p>Ды скамянее ад ліхіх пагроз</p>
<p>І ў небяспецы непахіснай стане.</p>
<p> </p>
<p>Жыццё такімі гадавала нас,</p>
<p>Праз гул і гром такі дало кірунак.</p>
<p>Быў шчасны час, і быў пакутны час,</p>
<p>Ці раз глыталі мы пякучы трунак.</p>
<p>І, як адзін, сцвярджалі кожны раз:</p>
<p>Усё, што робім мы,— ў імя Камуны!</p>
<p> </p>
<p> </p>
<h3><a id="chapter8"></a>8</h3>
<p>Усё, што робім мы,— ў імя Камуны.</p>
<p>Для тых, хто ў рупна высаджаны сад</p>
<p>Услед за намі ўвойдзе шчасны й юны,</p>
<p>Хто не зірне спалохана назад.</p>
<p> </p>
<p>Хто гвалту, змовам проста скажа: кропка!</p>
<p>Хто крыважэрным войнам скажа: прэч!</p>
<p>Для іх руду мы здабывалі ў сопках,</p>
<p>Стваралі моры ў марыве пустэч!</p>
<p> </p>
<p>Не злічыць найсучаснейшы камп’ютэр</p>
<p>Ні нашых неймаверна цяжкіх страт,</p>
<p>Ні сіл, што веку геніем раскуты,</p>
<p>Ні ў будучыню вынайдзеных трас.</p>
<p>Таму свой месяц нараджэння — Люты</p>
<p>У поўнай сіле напаткаць я рад!</p>
<p> </p>
<p> </p>
<h3><a id="chapter9"></a>9</h3>
<p>У поўнай сіле напаткаць я рад</p>
<p>Цябе, радок мой, шчырасцю сагрэты,</p>
<p>Што па крывінцы сочыцца з пяра,</p>
<p>Каб зліцца з формай строгаю санета;</p>
<p> </p>
<p>І вас вакол сяброўскага стала,</p>
<p>Майстры версіфікацый і паэты,</p>
<p>Каго са свету зайздрасць не зжыла,</p>
<p>Хто лёс няўдзячны ўзяў сабе за мэту!</p>
<p> </p>
<p>Сустрэну я й цябе, мой добры друг,</p>
<p>Ва ўсёй красе, што звянуць не паспела,</p>
<p>З кім разамкнуць не можам шчыльны круг,</p>
<p>Дзе невядом спакой душы і целу.</p>
<p>Хай напаткае таварыства дух</p>
<p>Усіх сяброў, як ты таго хацела!</p>
<p> </p>
<p> </p>
<h3><a id="chapter10"></a>10</h3>
<p>Усіх сяброў, як ты таго хацела,</p>
<p>Ці ў вольны час, ці ў час кіпучых спраў,</p>
<p>Сустрэну твар у твар адкрыта й смела:</p>
<p>Нідзе й нікога я не абылгаў!</p>
<p> </p>
<p>Ні мёртвых, ні жывых, ні ў час пакутны,</p>
<p>Калі ад болю ўздрыгвала зямля,</p>
<p>Хоць сам атручан зеллем быў атрутным,</p>
<p>Хоць бачыў смерць і зблізку, і здаля!</p>
<p> </p>
<p>З нас кожны, як каму наканавана,</p>
<p>Прайшоў чысцілішч тых агнёвы град.</p>
<p>Не выхваляйся ж — не заслуга рана,</p>
<p>А немы сведка мужных тваіх спраў.</p>
<p>Злавесны смог няхай навек растане,</p>
<p>Спадзе няхай на дол, як з плеч гара!</p>
<p> </p>
<p> </p>
<h3><a id="chapter11"></a>11</h3>
<p>Спадзе няхай на дол, як з плеч гара,</p>
<p>Нялёгкі друз акасцянелых звычак.</p>
<p>Зірні: ўзнаўлення светлая пара</p>
<p>У салаўіны сад упарта кліча.</p>
<p> </p>
<p>Той сад садоўнік мудры пасадзіў</p>
<p>І даручыў нам даглядаць старанна.</p>
<p>Як харашэе ён штодня, глядзі,</p>
<p>Рукамі працавітымі прыбраны!</p>
<p> </p>
<p>Тут змест і сутнасць пошукаў усіх,</p>
<p>У даль сусвету ўзлёт рашучы й смелы.</p>
<p>Касмічны век, да зорак данясі</p>
<p>Той карабель, што мы стварыць паспелі!</p>
<p>І, як куродым едкі, пагасі</p>
<p>Усё, што нам перашкаджаць пасмела!</p>
<p> </p>
<p> </p>
<h3><a id="chapter12"></a>12</h3>
<p>Усё, што нам перашкаджаць пасмела,</p>
<p>Змяці, рука рабочая, з двара!</p>
<p>Хай прарасце наш клопат збожжам спелым,</p>
<p>Жывой трапой народнага дабра!</p>
<p> </p>
<p>Свет, зрэшты, стане з галавы на ногі,</p>
<p>Хоць рыне ў прорву сто разоў старчма!</p>
<p>У чалавецтва ёсць адна дарога —</p>
<p>Дарогі іншай у яго няма!</p>
<p> </p>
<p>Дык хай любоў жыве ў грудзях гарачых</p>
<p>Хай дабратою зрэнкі воч гараць,</p>
<p>Бо злосцю нельга свет пераіначыць,</p>
<p>Пакуль не ўзыдзе розуму зара!</p>
<p>Ты, мая мара, абміні няўдачы,</p>
<p>Жыві ўладаркай думак і пяра!</p>
<p> </p>
<p> </p>
<h3><a id="chapter13"></a>13</h3>
<p>Жыві, ўладарка думак і пяра!</p>
<p>Скрозь ліхалецці мы цябе пранеслі.</p>
<p>Сарві сваёй рукой з календара</p>
<p>Лісток мой з тэкстам лебядзінай песні!</p>
<p> </p>
<p>Яе не проста ўголас праспяваць,</p>
<p>Пакласці ўсё сваё жыццё на ноты.</p>
<p>Няхай гучыць, хоць часам і чуваць</p>
<p>У ёй матыў забытай адзіноты.</p>
<p> </p>
<p>Са мною поплеч ты ішла тады,</p>
<p>Калі зямля ад дрыгацення млела,</p>
<p>Калі звярнуў сонцаварот гады</p>
<p>На курс, дзе ўсё зямное пацяплела.</p>
<p>Дык услаўляцьму бацькаўшчыны дым,</p>
<p>Пакуль я сам жыву на свеце белым!</p>
<p> </p>
<p> </p>
<h3><a id="chapter14"></a>14</h3>
<p>Пакуль я сам жыву на свеце белым.</p>
<p>Усё жывое сэрцам ахаплю:</p>
<p>Сінечу неба, піраміды елак,</p>
<p>Птушыны грай, гарачую зямлю;</p>
<p> </p>
<p>Раскаты грому, лівень навальнічны,</p>
<p>Вясёлкі ззянне, пошчак салаўя,</p>
<p>Твой голас мілы, перазвон крынічны —</p>
<p>Усё, багата чым душа мая!</p>
<p> </p>
<p>Усё ўбяру ў сваю грудную клетку,</p>
<p>Чаго раней, сляпак, не заўважаў,</p>
<p>Усё, чаму саўдзельнік быў і сведка,</p>
<p>Што не раз’ела забыцця іржа.</p>
<p>Таму сабе й нагадваю я зрэдку:</p>
<p>Вастры ты памяць, як лязо нажа!</p>
<p> </p>
<p> </p>
<h3><a id="chapter15"></a>15</h3>
<p>Вастру я памяць, як лязо нажа,</p>
<p>Калі ўварвецца раптам у прысенак</p>
<p>Былых пачуццяў незгасальны жар.</p>
<p>Увесь ён — рух і прага перамены.</p>
<p> </p>
<p>Тваіх учынкаў вынік і падлік —</p>
<p>Радзіме роднай сціплы падарунак.</p>
<p>Злілося ў радасць, як вада ў арык,</p>
<p>Усё, што робім мы,— ў імя Камуны!</p>
<p> </p>
<p>У поўнай сіле напаткаць я рад</p>
<p>Усіх сяброў, як ты таго хацела.</p>
<p>Спадзе няхай на дол як з плеч гара</p>
<p>Усё, што нам перашкаджаць пасмела.</p>
<p>Жыві, ўладарка думак і пяра,</p>
<p>Пакуль я сам жыву на свеце белым!</p>
<p> </p>
<p>1977</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>