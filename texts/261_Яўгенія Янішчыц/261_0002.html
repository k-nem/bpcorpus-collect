<div class="container">
<div class="book-utils">
<div id="qrcode"></div>
<a href="/Jauhienija_Janiscyc/Zornaja_paema.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Яўгенія Янішчыц -->
<!-- HEADER_FIELD CreationYear: верасень 1985 -->
<!-- HEADER_FIELD FirstPublicationYear: 1986 -->
<!-- HEADER_FIELD SectionAuthor: Паэмы -->
<!-- HEADER_FIELD Source: http://www.rv-blr.com/litaratura/view/159 -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Зорная паэма -->
<!-- HEADER_FIELD Uploaded: 2011-08-05T09:02:00.000Z -->
<!-- HEADER_FIELD Year: 1985 -->
<h2><a href="http://knihi.com/Jauhienija_Janiscyc/">Яўгенія Янішчыц</a></h2>
<h2>Зорная паэма</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>I</h3>
<p> </p>
<div class="EPIGRAPH">
<p>Мой родны кут, як ты мне мілы...</p>
<p class="sign">Якуб Колас</p>
</div>
<div class="CLEAR"></div>
<p> </p>
<p>Сьветла. Птушынай радні адгалоскі.</p>
<p>Травы ў празорай расе.</p>
<p>Як скарачаецца шлях мой у вёску! —</p>
<p>Нібыта вецер на крылах нясе.</p>
<p>Што там сягоньня ў сусьвеце і ў сьвеце:</p>
<p>Войны? Радзіны? Салют?</p>
<p> </p>
<p>Сэрцу збалеламу ёсьць на прыкмеце</p>
<p>Белабярозавы кут.</p>
<p>Шчодра ў барозны засыпаны зёрны.</p>
<p>Вечнасьць пульсуе быстрой.</p>
<p>Я разьвінаю дасьвецьце<sup>1</sup>.</p>
<p>                                    А зоры —</p>
<p> </p>
<p>Кожная! — ветлай сятрой.</p>
<p>Вокнаў ліштва<sup>2</sup> і варотцаў узоры,—</p>
<p>Край на умельцаў багат.</p>
<p>Сьвецяць на хатах фанэрныя зоры —</p>
<p>Душы айчынных салдат.</p>
<p>Ў гэтай зямной і зялёнай купелі,</p>
<p>Дзе і казюрка да сонейка мкне,</p>
<p>Татачка,</p>
<p>                 нагаварыцца не ўсьпелі!</p>
<p>З помніка ты усьміхаешся мне.</p>
<p>Полем сівых перапёлак і бою</p>
<p>Ходзіць балюча — ахоўны твой цень,</p>
<p> </p>
<p>Толькі душа скаланецца ад болю:</p>
<p>Жыта на мінах дагэтуль расьце!</p>
<p>Дзятлік-урач і вавёрачка рыжая,</p>
<p>Вецер гаркавы, як пах буякоў<sup>3</sup>.</p>
<p>Можа,</p>
<p>         хоць тут ані згадкі пра хіжасьць<sup>4</sup></p>
<p>I дэмагогію спрытных дзялкоў...</p>
<p>Зоры лясныя і зоры азёрныя!</p>
<p>Цягнецца ў неба любові вярста.</p>
<p>Сына вязу, каб спрадвечнае, чорнае</p>
<p>Працы, як дзед яго, мужна спытаў.</p>
<p>Сьцежка ў маленстве віруе, вяртаецца</p>
<p>Між курганоў і шчымлівых бяроз.</p>
<p>Ўсё, што забылася — успамінаецца</p>
<p> </p>
<p>I адгукаецца ў сэрцы да сьлёз.</p>
<p>Цёплымі промнямі дзень запарушаны.</p>
<p>Чуйнай зязюляй аклікнецца бор.</p>
<p>...Сад мой дзіцячы — калючая груша,</p>
<p>Бабка Луцэя ды сіні прастор.</p>
<p>Пахне аерам на Сёмуху<sup>5</sup> ў хаце,</p>
<p>Ранак стрыжэ растрывожаны стрыж.</p>
<p>Будзіць на зорцы, шкадуючы, маці:</p>
<p>«Ягады, дзетка, няўзгадкі прасьпіш».</p>
<p>Першым сярпочкам парэзаны пальцы</p>
<p>(Доўга той боль заглушыць не магу!),</p>
<p>Жартачкі горкія: шустрыя мальцы</p>
<p>У інваліда сьцягнулі «нагу».</p>
<p>Думаю: як жа ён будзе, збалелы?</p>
<p>Стане як потым ступаць на зямлю?</p>
<p>Толькі сьмяецца баец асівелы:</p>
<p>«Лепшую заўтра, паганцы, зраблю!»</p>
<p> </p>
<p>Нібы снапкі на падлозе паснулі</p>
<p>Дзеці,</p>
<p>         хоць стол іхні — гол як сакол.</p>
<p>Пяцера сірат у цёткі Настулі,</p>
<p>Цётка Настуля — жняярка і вол.</p>
<p>Ды не сумуюць панікла вяскоўцы:</p>
<p>Ў кожнага, нібы жар-птушка ў душы,</p>
<p>Чуеце? — сыплецца рэхам па вёсцы</p>
<p>Грайка-гармонік, хоць іскры тушы:</p>
<p>        Хлопцы ўсе гуляць ідуць,</p>
<p>        А мне нечага абуць:</p>
<p> </p>
<p>        Лапці новыя згарэлі,</p>
<p>        І страхоўкі недаюць.</p>
<p>...Што ж там сягоньня ў сусьвеце</p>
<p>                                                      і ў сьвеце?</p>
<p> </p>
<p>Кожная болька — радня.</p>
<p>Новыя зрухі пайшлі ў «сельсавеце»,</p>
<p>Хоць і Загразкіна ў ім старшыня.</p>
<p>Час расхінае мярэжы<sup>6</sup> і межы,</p>
<p>Мае празорцаў сваіх, дактароў.</p>
<p>Вырасьлі новыя ў вёсцы катэджы</p>
<p>Заміж былых агароджаў-двароў.</p>
<p>Шыферам новая вёска накрыта,</p>
<p>Мудрым нашчадкам сьпяваць ды расьці!..</p>
<p> </p>
<p>З гускамі век дажывае Харыта,</p>
<p>Ў дом састарэлых не хоча ісьці.</p>
<p>Скажа паштарка мне ў ціхім дакоры,</p>
<p>Нібы прад'явіць віну:</p>
<p>«Дзеці рассыпаны, нібыта зоры,</p>
<p>Згоркне — на неба зірну».</p>
<p>Дзеці цярплівае маці-прыроды —</p>
<p>Лёгкія мроі<sup>7</sup>, нязбытныя сны,—</p>
<p> </p>
<p>Хто нам пасьведчаньні жывёлаводаў</p>
<p>Выдаў за клас выпускны?</p>
<p>Ах, як разьбегліся ўсе адмыслова</p>
<p>Як найхутчэй з-пад бацькоўскіх апек!</p>
<p>Любім на словах. Бунтуем на словах.</p>
<p>I славасловім праграмны наш век.</p>
<p>Цывілізацыі зорная з'ява</p>
<p>Зь векам раскошным ідзе неўпапад.</p>
<p>Грукнула ў сэрцы глухая аб'ява</p>
<p>На замяшчэньне вакантных «пасад»:</p>
<p> </p>
<p>1. Старшыні (убытачнага калгаса)</p>
<p>2. Вартаўніка жывёлагадоўчай фермы —</p>
<p>(хоць бы на час ацёлу кароў)</p>
<p>3. Клубнага работніка (які б разьбіраўся</p>
<p>не толькі ў замежным рэпертуары)</p>
<p>4. Прадаўца сельмага (які б падманваў</p>
<p>пакупнікоў не больш хаця б чым на 1—2 кап.)</p>
<p>5. Конюха (які шануе жывёлу не менш,</p>
<p>чым уласны аўтамабіль)</p>
<p>6. Механізатараў (6 чал.)</p>
<p>7. Даярак (8 чал.)</p>
<p>8. Даглядчыкаў цялят (4 чал.)</p>
<p>9. . . . . . . . . . . . . . . . . . . . . .  </p>
<p> </p>
<p>Прагне зямелька пляча абароннага,</p>
<p>Просіць за бульбу, за лён і траву.</p>
<p>Грэшна вініць мне кагосьці староньняга,</p>
<p>Бо і сама без выгод не жыву!</p>
<p>Сэрца ў бянтэжным адчаі зайшлося</p>
<p>(Мушу радкі прыгадаць!),</p>
<p>Толькі Анэткам маім і Антосям</p>
<p>Часу нямашка чытаць.</p>
<p>Маміна доля з вайны калядуе,</p>
<p>Але ні разу не ўчула я ўсхліп.</p>
<p>Думная, чыстасардэчна бядуе:</p>
<p> </p>
<p>«Высах калодзеж, хоць жыта насып».</p>
<p>Губы апёкшы на малацэ,</p>
<p>Мовіць сівы засмучоны дарайца:</p>
<p>«Бусел — ці чулі? — палюе на зайца!</p>
<p>Скончыўся жабін канцэрт.</p>
<p>А то дажджы як зь вядра. Недарод.</p>
<p>Засуха б'е па прагнозах зачаста,</p>
<p>Мала цяпер хадакоў у народ,</p>
<p>Болей цяпер хадуноў у начальства».</p>
<p>Сьвеце мой гостры, адчужаны, блізкі —</p>
<p>Бура з зацішкам і з полымем лёд.</p>
<p>А у канторы —</p>
<p>                     прыпіскі,</p>
<p> </p>
<p>                                          адпіскі, —</p>
<p>Трэці бухгалтар зьмяніўся за год.</p>
<p>Вучаць сардэчнасьці кнігі, экраны,</p>
<p> </p>
<p>Ды не зьнікаюць паклёп і падман.</p>
<p>Горка: канаюць вайны ветэраны</p>
<p>Часта зусім не ад вогненных ран.</p>
<p>Льецца ялей, як вадзіца праз рэшата,</p>
<p>Век папяровы: «прадаць — купіць».</p>
<p>А ці пазбыта сумленьне дарэшты,</p>
<p>А ці дзяржава скрозь пальцы глядзіць?</p>
<p>Іншыя, звышвыкшталцоныя цацы</p>
<p>Ўежна ядуць, але долю клянуць:</p>
<p>(Не пасьпяваюць за модай угнацца!)</p>
<p>Не пасьпяваюць даяркі заснуць.</p>
<p>Сіла зямлі — мнагадзетныя маці</p>
<p>Не пасьпяваюць прыбраць-згатаваць;</p>
<p>Не пасьпявае спартыўная брацьця</p>
<p>На чамаданах наклейкі мяняць.</p>
<p>Брата адзежына мокне ў салярцы,</p>
<p>Слушна дапёк мяне, негаваркі:</p>
<p> </p>
<p>«Дайце належную ўвагу даярцы! —</p>
<p>Хай пачакае там пэцкаль<sup>8</sup> які!»</p>
<p>Блізенька сядзем, сялянкі і дамы,—</p>
<p>Зблізіцца, ох, як пара,</p>
<p>Можа, таму, што гадамі-радамі</p>
<p>Людзі счакаліся Гаспадара!</p>
<p>Рукі да рук — як нястомныя кросны.</p>
<p>Здолеем выткаць наш лёс.</p>
<p>Час высакосны і боль высакосны</p>
<p>Ў сьвеце ваенных пагроз.</p>
<p>Маці-краіна! Краю мой мілы:</p>
<p>Брату паможаш, сам не з'ясі.</p>
<p>...Бачыш, сыночак, дзьве сьвежых магілы?</p>
<p>Дык папасі ты і за Гаўрылу,</p>
<p>За Міканора кароў папасі!</p>
<p>Жэўжык мой лёгкі, як вецер у жыце,</p>
<p>Сьветлай прыроды забава — хлапчук,</p>
<p> </p>
<p>Дроў насячы сьсірацелай Харыце,</p>
<p>Каб гартаваўся надзейны плячук.</p>
<p>Мо па-жаночы прашу цябе сьлёзна,</p>
<p>Але хачу, каб запомніў урок:</p>
<p>Заўтра любіць — памагаць будзе позна,</p>
<p>Людзі, як зоркі, згасаюць, сынок.</p>
<p>Зь веку іконнага аж да нэйтроннага</p>
<p>Нашага смутку не гасьне імша<sup>9</sup>.</p>
<p>Сыне,</p>
<p>         ў халёнага, хамэлеоннага<sup>10</sup>,</p>
<p>Прыстасаванага і не ўлюбёнага</p>
<p>Ў нашу зямлю — не уздрыгне душа.</p>
<p> </p>
<p>Круціцца, нібыта жорны, планэта.</p>
<p>Сьмерці зьмяючай зацята пятля.</p>
<p> </p>
<p>Плуг аратая і ліру паэта</p>
<p>Ты уздымі над сабою, зямля!</p>
<p>Крышыцца, нібыта жорны, планэта,</p>
<p>Людства гудзе, нібы пчолы з вульля.</p>
<p>Покуль не чорныя воблакі — сьветла!</p>
<p>Сьветла, пакуль зелянее зямля.</p>
<p>Сьветла ад лотаці ў завадзі збросьнелай.</p>
<p>Коні шукаюць ракі.</p>
<p>Крылы ў адных разьвінулі нябёсах</p>
<p>Ястрабы і жаўрукі.</p>
<p>Край нездарма сінявокім завецца —</p>
<p>Сіне і сьветла душы.</p>
<p>Выпаўзьлі з нораў на сонцы пагрэцца</p>
<p>Яшчары і мурашы.</p>
<p>Сонечна. Сьветлараскрылена. Весьне.</p>
<p>Ранак. I раньне жыцьця.</p>
<p>Чую! Ня змоўкла радзімая песьня —</p>
<p> </p>
<p>Сьпеўна жанчына люляе дзіця.</p>
<p>Бусьлікаў сьветлых крыляе дружына.</p>
<p>Вецер гульлівы сядлае каня.</p>
<p>Да вадапою знаёмай сьцяжынай</p>
<p>Ціха ласіха вядзе ласяня.</p>
<p>Мілы мой сын, залатая малеча, —</p>
<p>Почыркам ясным пішы!</p>
<p> </p>
<p>Сілай адной зьнітаваны навечна</p>
<p>Прашчуры і мурашы.</p>
<p> </p>
<h3><a id="chapter2"></a>II</h3>
<p> </p>
<div class="EPIGRAPH">
<p>Зорка Вэнэра ўзышла над зямлёю...</p>
<p class="sign">Максім Багдановіч</p>
</div>
<div class="CLEAR"></div>
<p> </p>
<p>Вось і з дарогі. А скруха — з парогу</p>
<p>(Бы не ішла, неадчэпная, ўсьлед!):</p>
<p>«Выклічце хуткую, — мне, — дапамогу», —</p>
<p>Просіць мяне захварэлы сусед.</p>
<p>«Выклічу, як жа! А вы паляжыце».</p>
<p>(Цяжка і стомлена дыхае ён.)</p>
<p>Выкліча хто «дапамогу» Харыце? —</p>
<p>Там жа, на вёску, адзін тэлефон!</p>
<p>Вось і урач найвышэйшага класу.</p>
<p>Сорак хвілін у змаганьні за лёс.</p>
<p>(Выкліча хто «дапамогу» «калгасу»:</p>
<p>Жыта палегла і вымак авёс!)</p>
<p>Думна і гэтак трывожна на сьвеце,</p>
<p>Нібы лістку на спусьцелым гальлі.</p>
<p> </p>
<p>Бомбы падпёрлі дыханьне планэце:</p>
<p>Выкліча хто «дапамогу» Зямлі?!</p>
<p>      Зорная поўнач сьвятлюткай сястрою,</p>
<p>Зорны</p>
<p>      трапеча за шыбкаю ліст.</p>
<p>Я на пяшчоту гадзіньнік настрою,</p>
<p>Але спружыніць у ім мэханізм.</p>
<p>Змоўклым гадзіньнікам век нас лякае,</p>
<p>Збоем апошніх сьвітальных мінут.</p>
<p>Кроўю планэта ужо набракае,</p>
<p>Але паўзе тэрмаядзерны спрут<sup>11</sup>.</p>
<p>Дзесьці не сьпяць зьнепакоена маці,</p>
<p>Стогне зямля у гарачай крыві.</p>
<p> </p>
<p>Стрэлкі шукаюць на цыферблаце</p>
<p>Міру, лагоды, братэрства, любві.</p>
<p>Людзі. Анёлы і д'яблы. Міране.</p>
<p>Плыць альбо не дабрыні караблю...</p>
<p>Што табе, сэрца, сыграць на кургане,</p>
<p>Як не малітву за маці-зямлю!</p>
<p>Ах, шматутульныя шматпавярхоўкі...</p>
<p>Добра мне жыць. Але сэрца шчыміць:</p>
<p>Солі ў суседа пазычыць нялоўка,</p>
<p>Боязна сэрца ў адчаі раскрыць.</p>
<p>Ўсё пераблытана: хмары, хімеры<sup>12</sup>,</p>
<p>Прорва і мост, справядлівасьць і суд.</p>
<p>Сьмешна прызнацца ў каханьні... паперы:</p>
<p>Чыстая,</p>
<p>            колькі сьцярпела пакут!</p>
<p> </p>
<p>Ах, пераможцы уласных мішэняў,</p>
<p>Саладкалюбцы прыгод і карон...</p>
<p>Сьвет, ты гукаеш, нібы мнагажэнец,</p>
<p>Праз міліёны адкрытых акон.</p>
<p>Сьветла-вішнёвы і цьвет ясянёвы</p>
<p>Ціха плыве над зямлёй, як кілім<sup>13</sup>.</p>
<p>Сэрца вясновае просіць любові,—</p>
<p>Атамны воран цікуе за ім?</p>
<p>Людзі, жывыя мы ў думках і плоці.</p>
<p>Бусел</p>
<p>           расьпятым крыжом на страсе.</p>
<p>Кроіцца час блаславёных эмоцый, —</p>
<p>Робат жалезны пачуцьці пасе?</p>
<p>Людзі,</p>
<p> </p>
<p>         мы тыя ж — аўто і трамваі</p>
<p>Спрэс — у палоне мінут</p>
<p>Самі сябе на падножках трымаем,</p>
<p>Покуль ня скончыцца сьпешны маршрут.</p>
<p>Бачылі вы варону ў кароне</p>
<p>Або як лекцыі шпарыць павук?</p>
<p>Час памяшаўся на абаронах,</p>
<p>На эпідэміі фікс-навук.</p>
<p>Дык вось: такія, браце, «вучоныя»,</p>
<p>Якім бы ў кішэню паболей узяць,</p>
<p>Глядзяць праз акулярыкі пазлачоныя,</p>
<p>Дакладней, — праз пальцы на сьвет глядзяць!</p>
<p> </p>
<p>Прагне душа разуменьня і ладу.</p>
<p>Жылка на скроні пульсуе-снуе.</p>
<p> </p>
<p>Позна. За поўнач. Пара зарападу.</p>
<p>Але не гаснуць лятункі мае.</p>
<p>Зорна. Балюча. Лагодна. Вяснова.</p>
<p>Голас травы вывучае шаша.</p>
<p>Мы навучыліся жыць адмыслова,</p>
<p>А за убраньнем — канае душа.</p>
<p>Збораў замнога. I тлуму замнога.</p>
<p>Гэй, намалюй сабе шлях. Выбірай!</p>
<p>Ўласнапалоньнікі раю зямнога,</p>
<p>Дзе ён, інакшы і праведны рай?</p>
<p>Толькі калі прашуміць непагода —</p>
<p>Гнезьдзяцца думкі (аклятая рэч!):</p>
<p>Як ты зьмянілася, постаць народа,—</p>
<p>Хоць над магілаю брацкай укленч!</p>
<p>Мілы мой. Ты. I на коніку — верхі.</p>
<p>Мысьлі раяцца (наіўная рэч!).</p>
<p>Нас разьядналі аўто і паверхі,</p>
<p> </p>
<p>Хоць перад цэрквай спусьцелай укленч!</p>
<p>Фортку адкрыю. Горача, душна.</p>
<p>Густа начніцы абселі плафон.</p>
<p>Скруха спынілася на раўнадушшы</p>
<p>Там, дзе ад болю аглух тэлефон.</p>
<p>Век правадоў,</p>
<p>                     але жаль наш — пячорны,</p>
<p>Сьлед замятае спакою мятла.</p>
<p>Дзіўна, яшчэ, як начніца, заўчора</p>
<p>Я акрылёна шукала сьвятла.</p>
<p> </p>
<p>Вусны да вуснаў — ці так не хацела?</p>
<p>Вось найвышэйшай пяшчоты вянец.</p>
<p>Час, ты гукаеш, нібы звар'яцелы,</p>
<p>Праз міліёны разьбітых сардэц.</p>
<p>Космасу век. Але жах наш — пячорны.</p>
<p>Неандэртальца рагоча шкілет.</p>
<p>Гнеўнае воблака,</p>
<p>                     дымнае,                                       чорнае,</p>
<p> </p>
<p>Страшнае! — зорны лякае сусьвет,</p>
<p>Бачу балючыя вочы Эўропы.</p>
<p>На валасінцы надзея трымціць.</p>
<p>Падаюць зоры. Не сьпяць тэлескопы.</p>
<p>Зорка-Зямля, ты павінна сьвяціць!</p>
<p>Век гераічны, гранічны, крынічны.</p>
<p>Выхад да зор. I бязвыхадны штрэк?</p>
<p>Дэмаграфічны, лірычны, трагічны,</p>
<p>Дыпламатычны і каставы век!</p>
<p>Кожны жывы — і без войнаў сьмяротны,</p>
<p>А на зямлі — катастрофы, разбой...</p>
<p>Суд наш рашаючы і незваротны, —</p>
<p>Суд наш апошні — саміх над сабой.</p>
<p>Бога няма. Чалавека пытай.</p>
<p>Толькі і ёсьць чалавек усясільны.</p>
<p>Досыць Хатыняў і Хірасімаў! —</p>
<p>Плоцьцю людскою накормлены рай.</p>
<p> </p>
<p>Зорным дасьвецьцем</p>
<p>                           праз ліхалецьці</p>
<p>I праз анафему<sup>14</sup> «зорнай вайне» —</p>
<p>Гамлета прывід васкрэс на планэце</p>
<p>З тым жа пытаньнем: «Быць альбо не?»</p>
<p>Покуль да сонца расчынены дзьверы</p>
<p>Зь вераю ў сонечны розум людзей,</p>
<p>— Быць! — Я гукаю праз гром і хімеры,</p>
<p> </p>
<p>Тулячы сына свайго да грудзей.</p>
<p>I не ў міфічную цягнецца Мекку</p>
<p>Шлях, пазбаўлёны літаньняў і лек.</p>
<p>...Чуе ў бядзе чалавек чалавека.</p>
<p>Да Чалавека ідзе Чалавек!</p>
<p> </p>
<p> </p>
<p> </p>
<p><sup>1</sup> Дасвецце — час перад світаннем.</p>
<p><sup>2</sup> Ліштва — тут: накладная, зыычайна фігурная планка вакол дзвярнога праёма.</p>
<p><sup>3</sup> Буяк — кустовая нізкарослая ягадная расліна сямейства бруснічных, якая расце ў нізкіх лясных месцах.</p>
<p><sup>4</sup> Хіжасць — тут: прагнасць.</p>
<p><sup>5</sup> Сёмуха - адно са свят праваслаўнай царквы, якое святкуецца ў пяцідзесяты дзснь (праз сем тыдняў) пасля Вялікадня.</p>
<p><sup>6</sup> Мярэжа — тут: тое, што сваім выглядам нагадвае сетку.</p>
<p><sup>7</sup> Мроі — тое, што створана фантазіяй; мары, летуценні.</p>
<p><sup>8</sup> Пэцкаль — тут: той, хто няўмела, неахайна робіць што-небудзь.</p>
<p><sup>9</sup> Імша - набажэнства ў хрысціян, якое адбываецца раніцай або днём, а ў каталікоў, акрамя гэтага, суправаджаецца музыкай.</p>
<p><sup>10</sup> Хамелеоннага - тут: пра чалавека, які лёгка мяняе свае погляды, перакананні.</p>
<p><sup>11</sup> Спрут — тут: драпежнік.</p>
<p><sup>12</sup> Хімера — тут: пачвара.</p>
<p><sup>13</sup> Кілім — дыван.</p>
<p><sup>14</sup> Анафема — тут: праклён.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: http://www.rv-blr.com/litaratura/view/159<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>