<div class="container">
<div class="book-utils">
<div id="qrcode"></div>
<a href="/Jauhienija_Janiscyc/Kalina_zimy_Viersy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Яўгенія Янішчыц -->
<!-- HEADER_FIELD CreationYear: 1984-1985 -->
<!-- HEADER_FIELD Edition: Янішчыц Я. Каліна зімы: Кн. лірыкі.- Мн.: Маст. літ., 1987.-206 с.: іл. -->
<!-- HEADER_FIELD FirstPublicationYear: 1984-1985 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Каліна зімы. Вершы -->
<h2><a href="http://knihi.com/Jauhienija_Janiscyc/">Яўгенія Янішчыц</a></h2>
<h2>Каліна зімы. Вершы</h2>
<div style="height: 3rem"></div>
<!-- TOC_BEGIN -->
<a href="#chapter1">СВЯТЛО</a><br/>
<a href="#chapter2">* * *</a><br/>
<a href="#chapter3">* * *</a><br/>
<a href="#chapter4">ТУТ</a><br/>
<a href="#chapter5">ПАСЛЯ ВАЙНЫ</a><br/>
<a href="#chapter6">САЛДАТКІ</a><br/>
<a href="#chapter7">БАЛАДА КАЛОДЗЕЖА</a><br/>
<a href="#chapter8">ПАЎНОЧНАЯ ЗАРА</a><br/>
<a href="#chapter9">* * *</a><br/>
<a href="#chapter10">* * *</a><br/>
<a href="#chapter11">ПАВЕЛ I НІКАН</a><br/>
<a href="#chapter12">ЯК НАЗЫВАЮЦЦА СЛЁЗЫ</a><br/>
<a href="#chapter13">САВА І МАРЫЯ</a><br/>
<a href="#chapter14">ПРА БАЛОТА</a><br/>
<a href="#chapter15">ПРА НАЗВЫ</a><br/>
<a href="#chapter16">НОЧ НА ПРЫПЯЦІ</a><br/>
<a href="#chapter17">ВУЗДЭЧКА І ШУМЁЛЫ</a><br/>
<a href="#chapter18">ІМЯ ПА БАЦЬКУ</a><br/>
<a href="#chapter19">НЕСЛУХ</a><br/>
<a href="#chapter20">ДУНЯ</a><br/>
<a href="#chapter21">ДУРНАЯ ГАННА</a><br/>
<a href="#chapter22">НЕ ВАРТА</a><br/>
<a href="#chapter23">КРАСНАЯ ЦАНА</a><br/>
<a href="#chapter24">АДНОСНА ПУЛЬТА</a><br/>
<a href="#chapter25">ПРАГА КРЫЛА</a><br/>
<a href="#chapter26">ПА ДАРОЗЕ Ў ДАСТОЕВА</a><br/>
<a href="#chapter27">ПРАДЗЕД ФЁДАР, КОНЬ І ПАЭЗІЯ</a><br/>
<a href="#chapter28">СЛОВА</a><br/>
<a href="#chapter29">УШАЦКАЯ КАЛЫХАНКА</a><br/>
<a href="#chapter30">У ЧАБОРУ СПЫТАЙ...</a><br/>
<a href="#chapter31">ПАЧАТКОВАЯ ШКОЛА</a><br/>
<a href="#chapter32">КАЛЯДКІ</a><br/>
<a href="#chapter33">ПЯРСЦЁНАК</a><br/>
<a href="#chapter34">СЕРАДА</a><br/>
<a href="#chapter35">«БЛАКІТНАЯ ЛАГУНА»</a><br/>
<a href="#chapter36">НА ХАТЫНСКАЙ ЗЯМЛІ З ЗАМЕЖНЫМІ ТУРЫСТАМІ</a><br/>
<a href="#chapter37">ДУХАВЫЯ АРКЕСТРЫ</a><br/>
<a href="#chapter38">* * *</a><br/>
<a href="#chapter39">ІНДЗІРА</a><br/>
<a href="#chapter40">РОЗУМ</a><br/>
<a href="#chapter41">МАЁ АДНО-АДЗІНАЕ СВІТАННЕ</a><br/>
  <a href="#chapter42">І</a><br/>
  <a href="#chapter43">II</a><br/>
  <a href="#chapter44">ІІІ</a><br/>
  <a href="#chapter45">IV</a><br/>
  <a href="#chapter46">V</a><br/>
  <a href="#chapter47">VI</a><br/>
  <a href="#chapter48">VII</a><br/>
  <a href="#chapter49">VIII</a><br/>
  <a href="#chapter50">ІХ</a><br/>
  <a href="#chapter51">Х</a><br/>
  <a href="#chapter52">ХІ</a><br/>
<a href="#chapter53">ПАЭТ</a><br/>
<a href="#chapter54">* * *</a><br/>
<a href="#chapter55">ТАРАСАЎ ШЛЯХ</a><br/>
<a href="#chapter56">БЕЛАРУСЬ. АНДРЭЙ ВАЗНЯСЕНСКІ</a><br/>
<a href="#chapter57">МАСКВА — ПАРЫЖ — МАЯКОЎСКІ</a><br/>
<a href="#chapter58">ЧЫТАЮЧЫ БАЛГАРСКУЮ ПАЭЗІЮ Ў ПЕРАКЛАДАХ НІЛА ГІЛЕВІЧА</a><br/>
<a href="#chapter59">ПРА ГАЛГОФУ</a><br/>
<a href="#chapter60">МТАЦМІНДА </a><br/>
<a href="#chapter61">СТАРЭЙШЫЯ МАЕ...</a><br/>
<a href="#chapter62">* * *</a><br/>
<a href="#chapter63">ЧАСІНЫ ГОДА</a><br/>
<a href="#chapter64">НАД СЫНАВЫМ ГЛОБУСАМ</a><br/>
<a href="#chapter65">ЗОРНАЯ ПАЭМА</a><br/>
  <a href="#chapter66">І</a><br/>
  <a href="#chapter67">ІІ</a><br/>
<a href="#chapter68">МАМА І ПТУШКІ</a><br/>
<a href="#chapter69">ЗЯЛЁНЫ ЖАР</a><br/>
<a href="#chapter70">ODI ET AMO </a><br/>
<a href="#chapter71">ДАВЫД-ГАРАДОК У ЧАС ПАВОДКІ</a><br/>
<a href="#chapter72">ДАКОСІНЫ</a><br/>
<a href="#chapter73">У 300 КІЛАМЕТРАХ АД МІНСКА</a><br/>
<a href="#chapter74">ПРЫТЧА ПРА БОЧКУ</a><br/>
<a href="#chapter75">ПАРФЕН І ХВЕДАР</a><br/>
<a href="#chapter76">МАЦЕЙ І ПЦІМЕЯ</a><br/>
<a href="#chapter77">КАМЕНЬ</a><br/>
<a href="#chapter78">КАЛІНА ЗІМЫ</a><br/>
<a href="#chapter79">ПРЫЗНАННЕ ВАЧАМІ</a><br/>
  <a href="#chapter80">ВОБЛІК</a><br/>
  <a href="#chapter81">1</a><br/>
  <a href="#chapter82">2</a><br/>
  <a href="#chapter83">3</a><br/>
  <a href="#chapter84">4</a><br/>
  <a href="#chapter85">5</a><br/>
  <a href="#chapter86">6</a><br/>
  <a href="#chapter87">7</a><br/>
  <a href="#chapter88">8</a><br/>
<a href="#chapter89">* * *</a><br/>
<a href="#chapter90">ДА ВАС</a><br/>
<a href="#chapter91">ДВА ГАДЫ НАЗАД</a><br/>
<a href="#chapter92">ПА ШЧЫРАСЦІ, УНІЗ</a><br/>
<a href="#chapter93">УСЁ ВЫДАТНА</a><br/>
<a href="#chapter94">СТРЫЖЫ НАЧНЫЯ</a><br/>
<a href="#chapter95">МЫЦЦЁ АКНА</a><br/>
<a href="#chapter96">ФЕНІКС</a><br/>
<a href="#chapter97">БРАТ</a><br/>
<a href="#chapter98">ПАСЛЯ ТРАЎМЫ</a><br/>
<a href="#chapter99">ПАДМАНВАЮ СЯБЕ...</a><br/>
<a href="#chapter100">ЖЫВУЛЬНІК</a><br/>
<a href="#chapter101">ДОМА</a><br/>
<a href="#chapter102">* * *</a><br/>
<a href="#chapter103">У САДЗЕ МАІХ ЛЕТУЦЕННЯЎ</a><br/>
<a href="#chapter104">* * *</a><br/>
<a href="#chapter105">* * *</a><br/>
<a href="#chapter106">АДЗІНОЧНЫ ЛІК</a><br/>
<a href="#chapter107">СВЯТА МАСАК</a><br/>
<a href="#chapter108">* * *</a><br/>
<a href="#chapter109">КАНТРАСТЫ</a><br/>
<a href="#chapter110">ДЗЯКУЙ, АРЛЕКІНА!</a><br/>
<a href="#chapter111">* * *</a><br/>
<a href="#chapter112">* * *</a><br/>
<a href="#chapter113">МАРЫЯ</a><br/>
<a href="#chapter114">* * *</a><br/>
<a href="#chapter115">* * *</a><br/>
<a href="#chapter116">ПА ГРЫБЫ</a><br/>
<a href="#chapter117">* * *</a><br/>
<a href="#chapter118">АЗЁРНЫ ЧАС</a><br/>
<a href="#chapter119">20.VI.1985 г.</a><br/>
<a href="#chapter120">ЗОНА СВЯТЛА</a><br/>
<a href="#chapter121">ПТАХ</a><br/>
<a href="#chapter122">УЗОРЫ</a><br/>
<a href="#chapter123">* * *</a><br/>
<a href="#chapter124">НЕПАСТАЯННАЕ, ЯК ХВАЛЯ</a><br/>
<a href="#chapter125">ПРЫЛУКІ</a><br/>
<a href="#chapter126">НАД КНІГАЮ СЯБРА</a><br/>
<a href="#chapter127">* * *</a><br/>
<a href="#chapter128">СЕЛЕЗЕНЬ І ВУЦІЦА</a><br/>
<a href="#chapter129">ВЫ</a><br/>
<a href="#chapter130">ДАЛОНІ</a><br/>
<a href="#chapter131">ТРАВА</a><br/>
<a href="#chapter132">СЯЙВО</a><br/>
<a href="#chapter133">УЧОРА?</a><br/>
<a href="#chapter134">АННА ГЕРМАН</a><br/>
<a href="#chapter135">А ТЫ – ЛІЛІТ...</a><br/>
<a href="#chapter136">* * *</a><br/>
<a href="#chapter137">* * *</a><br/>
<a href="#chapter138">* * *</a><br/>
<a href="#chapter139">САВІНАЯ НОЧ</a><br/>
<a href="#chapter140">О, СПОРТ!</a><br/>
<a href="#chapter141">* * *</a><br/>
<a href="#chapter142">ЭЛЕГІЯ ДОМА</a><br/>
<a href="#chapter143">* * *</a><br/>
<a href="#chapter144">СПРОБА НЕСЕНТЫМЕНТАЛЬНАГА РАМАНСА</a><br/>
<a href="#chapter145">* * *</a><br/>
<a href="#chapter146">ГЭТА ЛЮБОЎ!</a><br/>
<a href="#chapter147">ХВІЛІНА</a><br/>
<a href="#chapter148">ТЫ ПОБАЧ, ТУТ...</a><br/>
<a href="#chapter149">* * *</a><br/>
<a href="#chapter150">ЗНАК ТАЙНЫ</a><br/>
<a href="#chapter151">КАХАННЯ САД І ЛАСТАЎКА ВЯСНЫ</a><br/>
<a href="#chapter152">СВІТАЛЬНЫ ВЕРШ</a><br/>
<a href="#chapter153">СКЕРЦА</a><br/>
<a href="#chapter154">ФАРТЫСІМА</a><br/>
<a href="#chapter155">ГОЛАС З АКЦЭНТАМ</a><br/>
<a href="#chapter156">* * *</a><br/>
<a href="#chapter157">* * *</a><br/>
<a href="#chapter158">* * *</a><br/>
<a href="#chapter159">* * *</a><br/>
<a href="#chapter160">МОЛАДАСЦЬ</a><br/>
<a href="#chapter161">* * *</a><br/>
<a href="#chapter162">БАЛАДА ВЯРТАННЯ</a><br/>
<a href="#chapter163">ЯК ПРЫХОДЗЯЦЬ РАДКІ</a><br/>
<a href="#chapter164">МЕТАФАРА</a><br/>
<a href="#chapter165">БОЛЬ</a><br/>
<a href="#chapter166">* * *</a><br/>
<a href="#chapter167">ЛЯ МУРОЎ СТАГОДДЗЯЎ</a><br/>
<a href="#chapter168">НА ЎСЯКІ ВЫПАДАК...</a><br/>
<a href="#chapter169">ЗАЖУРАНЫ ЛІСТ ДА ШКОЛЬНАГА НАСТАЎНІКА</a><br/>
<a href="#chapter170">* * *</a><br/>
<a href="#chapter171">ТАТА</a><br/>
<a href="#chapter172">НАША ПОЛЕ</a><br/>
<a href="#chapter173">РАДАСЦЬ</a><br/>
<a href="#chapter174">ЗАСТАЮСЯ КАХАНАЙ</a><br/>
<a href="#chapter175">І ПРЫЙДУЦЬ ІНШЫЯ...</a><br/>
<a href="#chapter176">* * *</a><br/>
<a href="#chapter177">СІМВАЛЫ ВЯСНЫ</a><br/>
<a href="#chapter178">НА ГОЛАС ЛІРЫ</a><br/>
<a href="#chapter179">НАХІЛ</a><br/>
<a href="#chapter180">* * *</a><br/>
<a href="#chapter181">БЕЗ ВЕТРУ!</a><br/>
<a href="#chapter182">* * *</a><br/>
<a href="#chapter183">АБОЗ</a><br/>
<a href="#chapter184">...ТЫ НІБЫ ЗНОЎ КУПАЕШСЯ Ў РАЦЭ</a><br/>
<a href="#chapter185">* * *</a><br/>
<a href="#chapter186">* * *</a><br/>
<a href="#chapter187">ВЕРШ,НАПІСАНЫ Ў ЦЫРУЛЬНІ</a><br/>
<a href="#chapter188">ВІШНЯ</a><br/>
<a href="#chapter189">СВЯТА ПІРАГА</a><br/>
<a href="#chapter190">ТАМУ ШТО СНЕГ КЛАДЗЕЦЦА ГАЛУБІНЫ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>СВЯТЛО</h3>
<p>Гордая, нуртуе кожнай жылкай</p>
<p>Пад ільдом вячыстая рака.</p>
<p>...Будзе біцца сонная сняжынка</p>
<p>Крыльцамі сляпога матылька.</p>
<p> </p>
<p>Выйдзем у раскошную нядзелю,</p>
<p>Покуль свята блізіцца здалёк.</p>
<p>Пэўна, я цябе не абнадзею,</p>
<p>Як вось гэты лёгенькі сняжок.</p>
<p> </p>
<p>Дай мне шляху, што будзілі продкі!</p>
<p>Праплыла яшчэ палоска дня</p>
<p>Белым крыллем спуджанай лябёдкі,</p>
<p>Белай грывай быстрага каня.</p>
<p> </p>
<p>Расцалуй да чыстых слёз, да смеху,</p>
<p>Пальчыкі азяблыя сагрэй.</p>
<p>...Светла як ад ранішняга снегу,</p>
<p>Толькі ад вячэрняга — святлей.</p>
<p> </p>
<p> </p>
<h3><a id="chapter2"></a>* * *</h3>
<p>Арліны храм. Узмежак беразовы.</p>
<p>І твар сялянкі жытна-верасны.</p>
<p>Усё ў адным злілося перазове —</p>
<p>Нашэсце грому, ласкі і вясны!</p>
<p> </p>
<p>Шугнула жыта там, дзе спелі кулі,</p>
<p>Дзе раць у раць ішлі на смерць сыны.</p>
<p>Усё ў адным трывожна-гордым гуле:</p>
<p>Нашэсце птушак, думак і віны.</p>
<p> </p>
<p>Чый светлы цень гукаецца ў бярозе,</p>
<p>Чыё не ўстала з попелу сяло?</p>
<p>Мы пасядзім з табою на парозе,</p>
<p>Мой крохкі боль і ціхае цяпло.</p>
<p> </p>
<p>Франтавікі, Баяны, аднасельцы,</p>
<p>Насельнікі аблок і гарадоў...</p>
<p>Усё ў адным шчасліва-горкім сэрцы:</p>
<p>Гісторыя. Трагедыя. Любоў.</p>
<p> </p>
<p> </p>
<h3><a id="chapter3"></a>* * *</h3>
<p>Зялёныя ігольчатыя сосны.</p>
<p>Наплыў неўтаймавальніцы-вясны.</p>
<p>Ды вырастаюць крохкімі па вёснах</p>
<p>І — не па летах! — бледныя сыны.</p>
<p> </p>
<p>Накормлены, здаецца, і сагрэты,</p>
<p>І цела ад работы не шчыміць.</p>
<p>А я травы пытаюся ў кабеты,</p>
<p>Я ўжо сама гатова варажыць!</p>
<p> </p>
<p>А можа, гэта проста ад дакукі,</p>
<p>Ад апантаных модаю людзей?</p>
<p>Няпраўда, ах, яны ж грызуць навуку,</p>
<p>Яны у курсе спорта і падзей!</p>
<p> </p>
<p>Мне сто разоў бяссільнай быць і дужай,</p>
<p>Збіваць агонь у вогненнай крыві.</p>
<p>...Ды хлопчыка з купалаўскаю ружай</p>
<p>Ты, Беларусь, як сына, блаславі!</p>
<p> </p>
<p> </p>
<h3><a id="chapter4"></a>ТУТ</h3>
<p>Ой, пры каліне чырванашчокай</p>
<p>Ды пры даліне зялёнай — сяло.</p>
<p>Знаю, ні ў якай старонцы далёкай:</p>
<p>Тут мне якраз нарадзіцца было!</p>
<p> </p>
<p>Услухайся ў назвы: Яголін, Агова,</p>
<p>Гойнава, Гуслікі, Горбень, Звінчо —</p>
<p>Тут, дзе ласкава павераць на слова,</p>
<p>Але правераць затым на плячо.</p>
<p> </p>
<p>Тут, дзе і бондар раскошны, як бочка,</p>
<p>Дзе вырастаюць на жылах лясы</p>
<p>І — дзе сялянка над прахам сыночка</p>
<p>Ў горкім бяссіллі ірве валасы.</p>
<p> </p>
<p>Тут, дзе хапае да хлеба і солі</p>
<p>І на сталах не канчаецца мёд.</p>
<p>Тут, дзе не скончыцца песня ніколі</p>
<p>І не ўпадзе на калені народ!</p>
<p> </p>
<p> </p>
<h3><a id="chapter5"></a>ПАСЛЯ ВАЙНЫ</h3>
<p>Я на кіно ў бацькоў дазволу клянчу.</p>
<p>Пасу гусей ў разлётнай чарадзе.</p>
<p>Мой залаты, мой рэзкі свет дзіцячы:</p>
<p>Мятлушкі сон і чэрапы людзей.</p>
<p> </p>
<p>Яшчэ пякуць нясцерпна пахаванкі,</p>
<p>Але жыццё вяшчуе немаўля.</p>
<p>Стрыгуць авечак рупныя сялянкі —</p>
<p>І пухам усцілаецца зямля.</p>
<p> </p>
<p>Я кніжкі ўсе чытаю па парадку:</p>
<p>Пра рыцараў, пра жахі, пра любоў.</p>
<p>А цыганы апошнюю апратку</p>
<p>Выманьваюць без сораму ва ўдоў.</p>
<p> </p>
<p>Скідае фрэнчы пыльная Еўропа.</p>
<p>Сусед бязногі едзе на кані.</p>
<p>А там, на дне смярдзючага акопа,—</p>
<p>Малінніку дражнючыя агні.</p>
<p> </p>
<p> </p>
<h3><a id="chapter6"></a>САЛДАТКІ</h3>
<p>Тапталі ржышча, секлі буралом,</p>
<p>Жыццём масцілі горасныя кладкі.</p>
<p>Усё радзей за песенным сталом</p>
<p>Збіраюцца трывушчыя салдаткі.</p>
<p> </p>
<p>На сукнях адгарэла мурава...</p>
<p>Каторы раз паўторыць цётка Ліда:</p>
<p>«А мой, што пад Берлінам, ў дваццаць два —</p>
<p>Няхай бы хоць вярнуўся інвалідам».</p>
<p> </p>
<p>Ах, прад’явіць каму палын-віну?</p>
<p>Другая скажа так, што шэрхне цела:</p>
<p>«Кляну вайну. І Колечку кляну,</p>
<p>Бо лепш яго — нікогачкі не мела».</p>
<p> </p>
<p>Счапіўшы рук шурпатых вузлякі,</p>
<p>Адна адной зірнуць балюча ў вочы.</p>
<p>«Не выпалі нам, бабы, мужыкі».</p>
<p>«Не выпалі...» — замужнія прамоўчаць.</p>
<p> </p>
<p> </p>
<h3><a id="chapter7"></a>БАЛАДА КАЛОДЗЕЖА</h3>
<p>Ветлым сонцам ці шчасцем сагрэта?</p>
<p>Што прымчаў мяне — дзякуй, цягнік!</p>
<p>Упляло ў маю косаньку лета</p>
<p>Сіняй Ясельды пекны каснік.</p>
<p> </p>
<p>Поўна ўцехі. І песень даволі.</p>
<p>Боль струшу з ацяжэлых павек.</p>
<p>Сіўку-бурку гукну ў чыстым полі! —</p>
<p>Выйшаў з поля дзівак-чалавек.</p>
<p> </p>
<p>«Што шукаеш? — спытаўся нядобра.—</p>
<p>І гукаеш каго праз гады?»</p>
<p>Хлеб дастаў ён са зрэбнае торбы</p>
<p>І не даў мне напіцца вады.</p>
<p> </p>
<p>«Лунь,— кажу,— а дзівак вы, дый годзе</p>
<p>Пасміхнуўся ў адказ мне стары.</p>
<p>Ой жа доўга шукала калодзеж —</p>
<p>Напаткала аж цэлыя тры.</p>
<p> </p>
<p>Першы мохам аброс. А ў другога —</p>
<p>Памуцілася памяць да дна.</p>
<p>А праз трэці пралегла дарога,</p>
<p>Як па Луні сівым — даўніна.</p>
<p> </p>
<p> </p>
<h3><a id="chapter8"></a>ПАЎНОЧНАЯ ЗАРА</h3>
<p>Не шлях сюды,</p>
<p>а лёс мяне вяртае,</p>
<p>Хоць і кажу: «Забыць, забыць пара!»</p>
<p>Але пяе на небе залатая</p>
<p>Адзіная паўночная зара.</p>
<p> </p>
<p>Жаданне абарвецца і растае,</p>
<p>Размые след вясновая быстра.</p>
<p>Але цвіце на небе залатая,</p>
<p>Высокая трывожная зара.</p>
<p> </p>
<p>У час такі — не час для раздарожжа.</p>
<p>Гукай мяне, паэзіі сястра!</p>
<p>О, як звініць апошняя, бязбожная,</p>
<p>Кароткая і позняя зара!</p>
<p> </p>
<p>І тут, дзе радасць дыхае вяснова,</p>
<p>Дзе Млечны Шлях спадае на зямлю,</p>
<p>Я светла прыпаду да дзеяслова</p>
<p>Твайго,</p>
<p>з маёй слязінаю — «люблю».</p>
<p> </p>
<p> </p>
<h3><a id="chapter9"></a>* * *</h3>
<p>Так п’ю з крыніцы, быццам не піла,</p>
<p>Не прыпадала да сцягі-бяглянкі...</p>
<p>Няўжо даўно так дома не была:</p>
<p>Асвер зламаўся. Выцвілі фіранкі.</p>
<p> </p>
<p>Галосны самы, сціх канец сяла.</p>
<p>Мірэй Мацье і Чэлентана ў модзе.</p>
<p>Няўжо даўно так дома не была:</p>
<p>Стамілася раджаць зямля ў гародзе!</p>
<p> </p>
<p>Занадта стаў шырокім круг стала,</p>
<p>Сама ў сабе замкнулася радзіна.</p>
<p>Няўжо даўно так дома не была:</p>
<p>У спальні мамы — пах валакардзіну.</p>
<p> </p>
<p>Сарокі сціхлі ўсе, да аднае...</p>
<p>Глынуўшы шлаку, прыхварэла рэчка.</p>
<p>І цар-гусак мяне не прызнае,</p>
<p>А я яго баюся недарэчна.</p>
<p> </p>
<p> </p>
<h3><a id="chapter10"></a>* * *</h3>
<p>Поўнік у акне. Святло і ціш.</p>
<p>Двое нас у ціхамірнай хаце.</p>
<p>— Мама, ты чаму ж усё не спіш?</p>
<p>— Сон адзін і той жа, як закляцце.</p>
<p> </p>
<p>Прыхіну падушачкі хатуль.</p>
<p>Цёпла мне. І ўсё-ткі — замярзаю.</p>
<p>— Мама, ён жа мёртвы і адтуль?..</p>
<p>— Не скажы! Магілы я не знаю.</p>
<p> </p>
<p>На прыгожы твар праклаўся шлях</p>
<p>З нітачак спакою і адчаю.</p>
<p>— Мама, гэта ноч нагнала страх.</p>
<p>— Спі. А я — лучынкі нашчапаю.</p>
<p> </p>
<p> </p>
<h3><a id="chapter11"></a>ПАВЕЛ I НІКАН</h3>
<p>Параднюся з палын-цішынёй,</p>
<p>Свет не ўвесь бессардэчна-бязлікі.</p>
<p>...Памагаюць матулі маёй</p>
<p>Два апосталы — Павел і Нікан.</p>
<p> </p>
<p>Першы ўмела кіруе канём,</p>
<p>Спраўна ходзіць сякерка ў другога.</p>
<p>Зелянее жытцо пад акном,</p>
<p>Пахне лесам у хаце падлога.</p>
<p> </p>
<p>А калі спорны дзень прамільгне,</p>
<p>За сардэчнай і ціхай вячэрай —</p>
<p>Павел чорны канцлагер кляне,</p>
<p>Грозіць атаму Нікан сякерай.</p>
<p> </p>
<p>Паласнуць, як па сэрцы, агнём,</p>
<p>Дзве аповесці ў сумным гуморы.</p>
<p>...Ападаюць, цвітуць за акном</p>
<p>Зоры гневу і вечнасці зоры.</p>
<p> </p>
<p> </p>
<h3><a id="chapter12"></a>ЯК НАЗЫВАЮЦЦА СЛЁЗЫ</h3>
<p>Попел і чорныя цені майна.</p>
<p>Вые у комінах скруха.</p>
<p>Як называюцца слёзы? —</p>
<p>Вайна.</p>
<p>Смерць.</p>
<p>Галадоўка.</p>
<p>Разруха.</p>
<p>Спее сусветнага жаху града.</p>
<p>Хто пазбірае каменне?</p>
<p>Як называюцца слёзы? —</p>
<p>Бяда.</p>
<p>Здрада.</p>
<p>Разрыў.</p>
<p>Адчужэнне.</p>
<p>Мілы, мы зналі кахання палын,</p>
<p>Трушчыць як сэрцы — самота.</p>
<p>Як называюцца слёзы? —</p>
<p>Святлынь.</p>
<p>Радасць.</p>
<p>Здзіўленне.</p>
<p>Пяшчота.</p>
<p>Крэўнасць зарук, нібы іскры з кастра...</p>
<p>Свеце бянтэжны мой, дзе я?</p>
<p>Як называюцца слёзы? —</p>
<p>Сястра.</p>
<p>Маці.</p>
<p>Планета.</p>
<p>Надзея.</p>
<p> </p>
<p> </p>
<h3><a id="chapter13"></a>САВА І МАРЫЯ</h3>
<p>Мой паклон табе сардэчны, хата</p>
<p>(Дзякуй, што і я ў гасцях была!).</p>
<p>...Зберагаў хто серабро і злата,</p>
<p>А Марыя Саву берагла.</p>
<p> </p>
<p>Колькі часу лютая стыхія</p>
<p>Апякала вогненнай вайной...</p>
<p>Гарачыўся: «Кінь мяне, Марыя!</p>
<p>Як са мной — то лепш ужо адной».</p>
<p> </p>
<p>А Марыя ветла ушчувала:</p>
<p>«Саўка, не іграй, нібы ў кіно».</p>
<p>Мыліцы паспешна падавала,</p>
<p>Адчыняла ў белы сад акно.</p>
<p> </p>
<p>І дарожак збітых не лічыла,</p>
<p>Чорны скарб трымаючы ярма.</p>
<p>Колькі год прайшло з тае, Айчыннай</p>
<p>Гэтулькі! — адхлання ім няма.</p>
<p> </p>
<p>Секане па сэрцы слова «тата».</p>
<p>Слова «мама» — громам ля вушэй.</p>
<p>Сцеражэ хто серабро ды злата,</p>
<p>А Марыя — Саву сцеражэ.</p>
<p> </p>
<p>Ой, вы косы доўгія, сівыя,</p>
<p>Ой ты, сукні выцвілай скалых!</p>
<p>Як малітву: «Сава і Марыя!»</p>
<p>Вымаўляю я імёны ўслых.</p>
<p> </p>
<p>Калі хто пра серабро ды злата</p>
<p>Мысліць у чаканні перамен,</p>
<p>Вашая,</p>
<p>над Ясельдаю,</p>
<p>хата</p>
<p>Перад цэлым светам, як рэнтген.</p>
<p> </p>
<p>Калі сэрца падае ў адчаі</p>
<p>І трасе мяшчанскі землятрус,</p>
<p>Вашымі бяссоннымі вачамі</p>
<p>На мяне глядзіцца Беларусь.</p>
<p> </p>
<p>Ой, вы ночы доўгія, глухія,</p>
<p>Думак неадольных асаўё!</p>
<p>Го й, ты доля — Сава і Марыя —</p>
<p>Прычашчэнне церпкае маё.</p>
<p> </p>
<p> </p>
<h3><a id="chapter14"></a>ПРА БАЛОТА</h3>
<p>Сеўшыя ў вышынныя дамы,</p>
<p>У хвіліны сельскага натхнення,</p>
<p>Колькі вершаў напісалі мы</p>
<p>Пра балота і пра асушэнне.</p>
<p> </p>
<p>Фауны і флоры каралі,</p>
<p>Хворыя на сытасць і на тупасць,</p>
<p>Колькі дысертацый вы спяклі</p>
<p>На прадмет балота: за і супраць.</p>
<p> </p>
<p>Колькі мудрых і дарэмных слоў</p>
<p>Прыняло Палессе без правіны.</p>
<p>Помню, чорных ведала буслоў</p>
<p>І пад снегам помню журавіны.</p>
<p> </p>
<p>Ніцыя, лазовыя кусты,</p>
<p>Вас чапаць на кошыкі любілі.</p>
<p>Па азёрах сініх і густых —</p>
<p>Помню, рыбу вёдрамі лавілі.</p>
<p> </p>
<p>Добра помню, як сказалі дзве</p>
<p>Цёткі,</p>
<p>стрэўшы прышлага аднойчы</p>
<p>«У яго трасун у галаве.</p>
<p>У яго пустыняй пахнуць вочы».</p>
<p> </p>
<p> </p>
<h3><a id="chapter15"></a>ПРА НАЗВЫ</h3>
<p>Ах, вёсачкі акружныя:</p>
<p>Жытцо, лянок, авёс...</p>
<p>Брыльянтава, Жамчужнае...</p>
<p>Які ж вас цар прынёс?</p>
<p> </p>
<p>Дыхне прастор марозамі,</p>
<p>А шыльдачкі падрад:</p>
<p>Малінаўка... Бярозаўка...—</p>
<p>Суцэльны плагіят!</p>
<p> </p>
<p>З сярпочкамі ды з віламі,</p>
<p>З кажнюткага жытла —</p>
<p>Тут вёсачка Цярпілаўка</p>
<p>Спявала і жыла.</p>
<p> </p>
<p>Нібыта з мудрай свахаю</p>
<p>Свой дзелячы сакрэт,</p>
<p>Я з вёскай Гаравахаю</p>
<p>Ішла ў вялікі свет.</p>
<p> </p>
<p>Чакайлаўка ды Блінная...</p>
<p>Мой дружа, бы ў жальбе,</p>
<p>Мясцінамі быліннымі</p>
<p>Я правяду цябе.</p>
<p> </p>
<p>Там дзецюкі аршынныя,</p>
<p>Там свацейкі гудуць...</p>
<p>Там дзеўкі з Харашылава</p>
<p>Ў Залюбічы ідуць!</p>
<p> </p>
<p> </p>
<h3><a id="chapter16"></a>НОЧ НА ПРЫПЯЦІ</h3>
<p>Авёс паспелы на далоні.</p>
<p>І поле — мілае да слёз.</p>
<p>Стрыгуць траву начныя коні,</p>
<p>Ды будзіць Прыпяць цеплавоз.</p>
<p> </p>
<p>Усё яшчэ... Яшчэ — не ўчора.</p>
<p>Але з якіх глухіх начэй</p>
<p>Мне зазірае ў вочы воран</p>
<p>Бязлітасна, нібы кашчэй.</p>
<p> </p>
<p>Яму — пад сто. Яму не спіцца.</p>
<p>Дый мне сягоння не заснуць.</p>
<p>І трызніць закахана Прыпяць,</p>
<p>І воды плыткія пяюць.</p>
<p> </p>
<p>Усё яшчэ як на далоні:</p>
<p>Падкоўкі дзён, каралі рос.</p>
<p>Але ляцяць у бездань коні</p>
<p>І рас-</p>
<p>сы-</p>
<p>па-</p>
<p>ецца</p>
<p>авёс.</p>
<p> </p>
<p> </p>
<h3><a id="chapter17"></a>ВУЗДЭЧКА І ШУМЁЛЫ</h3>
<p><i>Год 1953-ці, хутар</i></p>
<p> </p>
<p>Сыпле жартам дзед сівы, вясёлы,</p>
<p>З рук не выпускаючы лямеш:</p>
<p>«Брат, вазьмі, хар-рошыя шумёлы!</p>
<p>А каня — як-небудзь завядзеш.</p>
<p> </p>
<p>Бо сынкі звілі ў агні гняздзечка,</p>
<p>Клікаў іх — адтуль не дазавеш.</p>
<p>Брат, вазьмі, хар-рошая вуздэчка!</p>
<p>А каня — як-небудзь завядзеш.</p>
<p> </p>
<p>Чую, што канчаецца дарога,</p>
<p>Дык таму й баюся за тавар!..»</p>
<p>Каб не крыўдзіць голуба сівога,</p>
<p>Бацька мой прыняў ад дзеда дар.</p>
<p> </p>
<p>Век сталёвы, век трывожна-кволы,</p>
<p>Ды як прошлай радасці званец —</p>
<p>На гарышчы зазвіняць шумёлы</p>
<p>І вуздэчка заіржэ з сянец.</p>
<p> </p>
<p> </p>
<h3><a id="chapter18"></a>ІМЯ ПА БАЦЬКУ</h3>
<p>Ты дзесяць год забыў мяне, якую</p>
<p>Нанова мне вяртае новы час.</p>
<p> </p>
<p>Ты дзесяць год завеш мяне па бацьку,</p>
<p>Нібы тым самым знаеш аддаленню</p>
<p>Халодную і жорсткую мяжу.</p>
<p> </p>
<p>Ну што ж, з таго ні горача, як кажуць,</p>
<p>Ні холадна, павер, даўно і мне!</p>
<p> </p>
<p>Прысніцца ноччу мне святы Іосіф,—</p>
<p>дакладней, цесля</p>
<p>і вясковы бондар,—</p>
<p>а гэта значыць родны бацька мой.</p>
<p> </p>
<p>Ён паглядзіць, ці не ўчарнелі рамы,</p>
<p>Ці дзверы не рассохліся ў кватэры,</p>
<p>Ці не рыпяць сасновыя масніцы,</p>
<p>Ці ёсць для свята месца на куце.</p>
<p> </p>
<p>І покуль ты завеш мяне па бацьку,</p>
<p>І покуль я яшчэ жыву на свеце,</p>
<p>Яго ніяк я не ўяўляю мёртвым —</p>
<p>Я плоць яго, нявыветраны дух!</p>
<p> </p>
<p> </p>
<h3><a id="chapter19"></a>НЕСЛУХ</h3>
<p><i>Вёска, 1963—198... гады</i></p>
<p> </p>
<p>Што й казаць, а Сымонка быў юркі!</p>
<p>Дакарала матуля ў вячэрняй мальбе:</p>
<p>«Ах ты, неслух, ізноў на штанах тваіх дзюркі!</p>
<p>І супынку ж няма на цябе!»</p>
<p> </p>
<p>Аціхаў верабейка няўтольны і шумны,</p>
<p>Апускаў долу вочы ў дзіцячай гурбе:</p>
<p>«Як жа можна, сыночак, парваць так кашулю!</p>
<p>І супынку няма на цябе!»</p>
<p> </p>
<p>Быў гарэзны Сымон. І агніста ўсміхаўся,</p>
<p>Покуль маці ізноў не журыла ў мальбе:</p>
<p>«Божа мой! І ў каго ты, Сымоне, удаўся!</p>
<p>І супынку ж няма на цябе!»</p>
<p> </p>
<p>Час мінуў. І Сымона счакалася хата.</p>
<p>Словы джалілі маці не раз, як асцё.</p>
<p> </p>
<p>Ён служыў. І ўзарвалася — з сэрцам! — граната.</p>
<p>І супынку не знала жыццё.</p>
<p> </p>
<p> </p>
<h3><a id="chapter20"></a>ДУНЯ</h3>
<p>Ні сябе адстояць, ні ўхваліць</p>
<p>Не магла аціхлая гарбунка.</p>
<p>Кожны шмэндрык мог яе чапіць</p>
<p>І ўкалоць па-местачкоўску: «Дунька».</p>
<p> </p>
<p>Йшлі радочкі звыклага жыцця,</p>
<p>І яна гукалася на словы:</p>
<p>«Дуня, паглядзі маё дзіця».</p>
<p>«Дунька, папасі за нас каровы».</p>
<p> </p>
<p>«Дунька, не тырчы, нібы сава!»</p>
<p> </p>
<p>«Дуня, не туды кіруеш дышла!»</p>
<p> </p>
<p>Неяк непрыметна для сяла,</p>
<p>Без вяселля Дуня замуж выйшла.</p>
<p> </p>
<p>Не спявалі ёй. І не пілі</p>
<p>Хмель-віна. Не неслі падарункаў.</p>
<p>Ды, як зоркі, вочы расцвілі.</p>
<p>Нават плечы выпраміла Дунька.</p>
<p> </p>
<p>Між радзіны новай, між людзей</p>
<p>За пакуты шчырыя якія —</p>
<p>Бачыце, як молада ідзе,</p>
<p>Як дастойна крочыць Еўдакія!</p>
<p> </p>
<p> </p>
<h3><a id="chapter21"></a>ДУРНАЯ ГАННА</h3>
<p>Бяссонне мучыць галаву,</p>
<p>Ні следу — да парога.</p>
<p> </p>
<p>«Пытайцеся, пакуль жыву,</p>
<p>Я пакажу дарогу».</p>
<p> </p>
<p>Збірае пер’е і траву,</p>
<p>Увішна трэ падлогу.</p>
<p> </p>
<p>«Пытайцеся, пакуль жыву,</p>
<p>Я пакажу дарогу».</p>
<p> </p>
<p>На ўскрайку вёскі, дзе папас,</p>
<p>Жыве дурная Ганна.</p>
<p>На ўсё ў яе — адзін адказ,</p>
<p>На ўсё — адно пытанне.</p>
<p> </p>
<p>А рукі, быццам буралом.</p>
<p>Травой прывялай — шчокі.</p>
<p>...У чыстым полі за сялом</p>
<p>Ёсць страшны роў глыбокі.</p>
<p> </p>
<p>Вайна і посвіст салаўя</p>
<p>Змяшаліся няўцямна.</p>
<p>Была сям’я. Было — сем «я»,—</p>
<p>Усіх накрыла яма.</p>
<p> </p>
<p>Былінку горкую сарву</p>
<p>І ўчую праз трывогу:</p>
<p>— Пытайцеся, пакуль жыву,</p>
<p>Я пакажу дарогу.</p>
<p> </p>
<p> </p>
<h3><a id="chapter22"></a>НЕ ВАРТА</h3>
<p>Шукаць дарэмна броду — лепш ракою</p>
<p>У незнаёмым месцы плыць без жаху.</p>
<p>Не заграбайце жар чужой рукою:</p>
<p>Застацца можа іскра для пажару!</p>
<p> </p>
<p>Цяжар не перавальвайце на плечы</p>
<p>Спадручнаму</p>
<p>у век суровай прозы.</p>
<p>Лаўровікі, не думайце пра вечнасць:</p>
<p>І помнікі не ўсе адліты з бронзы!</p>
<p> </p>
<p>Уразіць твар, а болей — агароджа,</p>
<p>Якой паспеў дзівак адгарадзіцца.</p>
<p>Плануйце дзень і год свой асцярожна:</p>
<p>Пад восень і садоўнік мітусіцца.</p>
<p> </p>
<p>Не трэба пеўняў разліваць вадою —</p>
<p>Праз пяць хвілін угаманяцца страсці.</p>
<p>Не варта рваць адносіны з бядою,</p>
<p>Бо непадзельна з ёю ходзіць шчасце.</p>
<p> </p>
<p> </p>
<h3><a id="chapter23"></a>КРАСНАЯ ЦАНА</h3>
<p>Шуміць базар, кіпіць базар сталічны,</p>
<p>А на прылаўках дыхае зямля.</p>
<p>Дзябёлая кабета артыстычна</p>
<p>Каштуе дар прыроды спакваля.</p>
<p> </p>
<p>Гандлююцца, гамоняць, ушчуваюць</p>
<p>Сівую бабку ў лёгкім пінжаку.</p>
<p>І яблыкамі сеткі набіваюць,</p>
<p>І лаюцца на шорсткім скразняку.</p>
<p> </p>
<p>Не чырваней, як спелы яблык, бабка,—</p>
<p>Заступніца спусцелага сяла.</p>
<p>Бяры за рэстараны, за тэатры,</p>
<p>Ў якіх, відаць, ні разу не была.</p>
<p> </p>
<p>За боль бяры, за жорсткія спакусы</p>
<p>Вачэй,</p>
<p>што адшугалі, як ільны.</p>
<p>За цёмныя засушаныя вусны</p>
<p>З трагедыі праклятае вайны.</p>
<p> </p>
<p>За град бяры, за хлюпкія сумёты,</p>
<p>За звыштраскучы студзеньскі мароз,</p>
<p>За тое, што усе твае суботы</p>
<p>На кожным тыдні — красныя наскрозь.</p>
<p> </p>
<p>Бяры за быль, бяры за небыліцу,</p>
<p>За тое, што аглухла, як сцяна.</p>
<p>...Павінна ў рэшце рэшт і на зямліцу</p>
<p>Быць красная, адменная цана!</p>
<p> </p>
<p> </p>
<h3><a id="chapter24"></a>АДНОСНА ПУЛЬТА</h3>
<p>Нехта рукі кіруе на пульт,</p>
<p>Хоча вораг крывавае мукі.</p>
<p>За які ён змагаецца культ?</p>
<p>Хай адсохнуць ў падпальшчыка рукі</p>
<p> </p>
<p>Ці ж да песень не здатны мой кут?</p>
<p>А прыціх, нібы поле на мінах.</p>
<p>Узвядзём жа культуру у культ! —</p>
<p>Хай пракісне віно ў магазінах.</p>
<p> </p>
<p>Уратуйма яе ад клаак,</p>
<p>Траскатні, мітусні-верхаводкі,</p>
<p>Каб ішлі на паэзію,</p>
<p>як</p>
<p>У царкву мае грэшныя продкі.</p>
<p> </p>
<p>Зведаў край наш нямала пакут,</p>
<p>Каб застацца народу — народам.</p>
<p>Узвядзіце культуру у культ,</p>
<p>Каб халтура не ведала ходу!</p>
<p> </p>
<p>Стрэсы нас даганяюць, інсульт,</p>
<p>Хцівасць нас даганяе драпежная.</p>
<p>Узвядзём жа культуру у культ,</p>
<p>Ачышчэнне душы — непазбежна!</p>
<p> </p>
<p> </p>
<h3><a id="chapter25"></a>ПРАГА КРЫЛА</h3>
<p>Рыфмы змахну са стала,</p>
<p>Але не выйду з прыгнёту.</p>
<p>Вечная прага крыла —</p>
<p>Вера і сіла палёту.</p>
<p> </p>
<p>На скрыжаваннях падзей —</p>
<p>Горыч і слодыч аскомы.</p>
<p>Дзякую, белы мой дзень,</p>
<p>Ты налятаўся да стомы.</p>
<p> </p>
<p>Песня і песня,</p>
<p>апроч</p>
<p>Звышнепрыкаянай зморы.</p>
<p>Дзякую, чорная ноч,</p>
<p>Ты узняслася да зорак.</p>
<p> </p>
<p>...Тоўстых каменняў ілбы</p>
<p>Палеазойскае эры;</p>
<p>...Сытыя галубы</p>
<p>На падаконніку веры,</p>
<p> </p>
<p>Вас не люблю, а шкадую.</p>
<p> </p>
<p> </p>
<h3><a id="chapter26"></a>ПА ДАРОЗЕ Ў ДАСТОЕВА</h3>
<p> </p>
<div class="EPIGRAPH">
<p>Красота спасет мир.</p>
</div>
<div class="CLEAR"></div>
<p> </p>
<p class="sign">Ф. Дастаеўскі</p>
<p>Шукаць карэньчык роднасці сваёй?</p>
<p>А тут — лясы, падзолістая глеба.</p>
<p>А тут — каторы дзень! — ілье пралой.</p>
<p>Як Дастаеўскі, схмарылася неба.</p>
<p> </p>
<p>Язычнікаў куточак? Не, музык!</p>
<p>Вось паляшук узяў скразную ноту.</p>
<p>Струна душы, падобная на ўскрык,</p>
<p>Перажагнала радасць і гаркоту.</p>
<p> </p>
<p>І ў гэтай дзіўнай, грознай цішыні,</p>
<p>Дзе сад здзічэў, дзе звялі пералескі,</p>
<p>Як струны, перабраўшы ночы й дні,</p>
<p>Я вас не раз успомню, Дастаеўскі!</p>
<p> </p>
<p>Нацяты нервы сэрцаў і планет.</p>
<p>І новы ўжо Раскольнікаў бунтуе.</p>
<p>На астраўкі расколваецца свет.</p>
<p>Якая ж прыгажосць яго ўратуе?</p>
<p> </p>
<p> </p>
<h3><a id="chapter27"></a>ПРАДЗЕД ФЁДАР, КОНЬ І ПАЭЗІЯ</h3>
<p>Як на папасе, сустрэліся ў часе,</p>
<p>Цела ўмірае, а дух не памрэ.</p>
<p>...Прадзед мой Фёдар лятаў на Пегасе</p>
<p>Пасля таго, як загоны згарэ.</p>
<p> </p>
<p>Бабка хрысцілася ў кут на святога,</p>
<p>Ды рыфмачу пападала найперш:</p>
<p>«Што ты складаеш, бязбожнік, пра бога?</p>
<p>Чую, што смерцю сваёй не памрэш!»</p>
<p> </p>
<p>Густа дымела табака у піпцы.</p>
<p>Богу прадаў а ці д’яблу душу —</p>
<p>Сумна-вясёлага ў вогненнай світцы</p>
<p>Вёз яго чынненька конь з кірмашу.</p>
<p> </p>
<p>Потым імчаў той віхор над балотам,</p>
<p>Біўся раз’юшаны вецер з вушэй.</p>
<p>Да найсучасных цяпер самалётаў —</p>
<p>Дух наўздагонкі сягаў і вышэй.</p>
<p> </p>
<p>Прадзеда світка ці слова світае?</p>
<p>Гэта агонія а ці агонь:</p>
<p>Рыфму, як іскру, з дарог высякае</p>
<p>Незацуглянай паэзіі конь!</p>
<p> </p>
<p> </p>
<h3><a id="chapter28"></a>СЛОВА</h3>
<p> </p>
<div class="EPIGRAPH">
<p>Вацлаву Жыдліцкаму</p>
</div>
<div class="CLEAR"></div>
<p> </p>
<p>Каму — маліцца славе,</p>
<p>Спакусніцы ліхое.</p>
<p>Скажыце мне, Вацлаве,</p>
<p>Адкуль цяпло такое?</p>
<p> </p>
<p>Калінавы, шыпшынны</p>
<p>Мой край ад зор азяблы.</p>
<p>Ды Вас заваражыла</p>
<p>Святое слова «сябра».</p>
<p> </p>
<p>Мянялася надвор'е,</p>
<p>Ішлі дажджы адлегі.</p>
<p>Адно не гаслі зоры</p>
<p>Ад альфы да амегі.</p>
<p> </p>
<p>Накінуўшы на вулкі</p>
<p>Сярэбраныя латы —</p>
<p>Туман крылом атульваў</p>
<p>Венецыянскай Влаты.</p>
<p> </p>
<p>А пушчай Белавежы,</p>
<p>Дзе ціша, як замова,</p>
<p>Паслухайце праз межы:</p>
<p>Не памірае слова!</p>
<p> </p>
<p> </p>
<h3><a id="chapter29"></a>УШАЦКАЯ КАЛЫХАНКА</h3>
<p> </p>
<div class="EPIGRAPH">
<p>Рыгору Барадуліну</p>
</div>
<div class="CLEAR"></div>
<p> </p>
<p>Па полю ды па сенажаці</p>
<p>Нясла, каб песню не ўрачы.</p>
<p>...Ці ведаў свет, якая маці</p>
<p>Спявала сыну уначы!</p>
<p> </p>
<p>Блакадны лес гукнуў: «Ку-лі-на-а...»</p>
<p>Ля ног сквалчэла дзераза.</p>
<p>Запала рана ў сэрца сына</p>
<p>Любові мужная сляза.</p>
<p> </p>
<p>...Ходзіць сон каля акон,</p>
<p>А дрымота каля плота.</p>
<p>І пытае сон дрымоту:</p>
<p>— Дзе мы будзем начаваць?</p>
<p>— Дзе хацінка цяпленька.</p>
<p> </p>
<p>А гукі ткаліся са скрухі,</p>
<p>Ўрасталі ў дол, як карані,</p>
<p>Сярод сусветнае разрухі,</p>
<p>Сярод аклятай цішыні.</p>
<p> </p>
<p>Ты прыхіні яго, яліна!</p>
<p>Маланка, долі не суроч!</p>
<p>«Ку-лі-на», чуецца, «Ка-лі-на»,</p>
<p>І не хавае сцежкі ноч.</p>
<p> </p>
<p>Ой люлі-люленькі, люлянка...</p>
<p>Блакадна пераць перуны.</p>
<p>Адно, кашулька-вышыванка,</p>
<p>Як матылёк, сярод вайны.</p>
<p> </p>
<p>Крывава зіркае маліна,</p>
<p>І дымам курчыцца чабор.</p>
<p>«Ку-лі-на», трызніцца.</p>
<p>«Ка-лі-на»,</p>
<p>Перабірае струны бор.</p>
<p> </p>
<p>За ёй, як нітка за іголкай,</p>
<p>Ён бег па жаху, па вайне.</p>
<p>...А песня тужыць перапёлкай</p>
<p>У недажатай збажыне.</p>
<p> </p>
<p> </p>
<h3><a id="chapter30"></a>У ЧАБОРУ СПЫТАЙ...</h3>
<p>Шчэ да вечара доўга — далёка,</p>
<p>Шустры конік збівае расу.</p>
<p>Абсалютна спакойна і лёгка</p>
<p>Я зялёную ношку нясу.</p>
<p> </p>
<p>Водар лесу, ці вецер гаркавы</p>
<p>Развярэдзіць шчымлівы ўспамін.</p>
<p>...Ёсць у ношцы балючыя травы,</p>
<p>Ну, напрыклад, дурман і палын.</p>
<p> </p>
<p>Адпачну ля глухой пераправы</p>
<p>Покуль з громам спрачаецца дождж.</p>
<p>...Ёсць у ношцы вясёлыя травы,</p>
<p>Як да праўды — крапіўка і хвошч.</p>
<p> </p>
<p>Гэй, няма толькі зеллечка злога,—</p>
<p>На яго небагаты мой край.</p>
<p>...Скуль іду я, куды мне дарога —</p>
<p>У чабору, радзімы спытай.</p>
<p> </p>
<p> </p>
<h3><a id="chapter31"></a>ПАЧАТКОВАЯ ШКОЛА</h3>
<p>Ажыніна ножку ўкалола?</p>
<p>Бяды той! Калючкі — не злыя...</p>
<p>У кожнага ёсць свая школа</p>
<p>І літары ёсць залатыя.</p>
<p> </p>
<p>Зіхоткім дасвеццем вясёла</p>
<p>Страсаю няўцямныя сны я.</p>
<p>У кожнага ёсць свая школа</p>
<p>І літары ёсць прапісныя.</p>
<p> </p>
<p>Паставіць няўдача пячатку,</p>
<p>Ну што ж, і няўдача — урокі.</p>
<p>Пачнём, мой сыночак, спачатку</p>
<p>Нанова пачнём, яснавокі!</p>
<p> </p>
<p>Дарогі вавёрчына кола...</p>
<p>Зіркасты шыпшыннік з адхону.</p>
<p>Мая пачатковая школа</p>
<p>Вучыць мяне будзе да скону.</p>
<p> </p>
<p> </p>
<h3><a id="chapter32"></a>КАЛЯДКІ</h3>
<p>Вось і ўсмешка, як вясёлка ў кроснах.</p>
<p>А каб хто ж яе і паспытаў:</p>
<p>Вывернуў кажух мой бацька хросны,</p>
<p>Удавец-браток надзеў каптан.</p>
<p> </p>
<p>А каптан — зялёны ўвесь і горкі,</p>
<p>А браток, на дзіва, гаваркі —</p>
<p>Круціць мне сланечнік цуда-зоркі,</p>
<p>А на ёй — вавёркі і ваўкі.</p>
<p> </p>
<p>А на ёй — лагодныя авечкі,</p>
<p>Гордыя алені і зубры...</p>
<p>Дык чаму ж згасаю тонкай свечкай,</p>
<p>Нібы паміраю без пары?</p>
<p> </p>
<p>Мне шкада і хроснага, і брата,</p>
<p>І зары, што стаяла ў акне.</p>
<p>Гэты маскарад і гэта свята —</p>
<p>Спецыяльна, знаю, для мяне.</p>
<p> </p>
<p> </p>
<h3><a id="chapter33"></a>ПЯРСЦЁНАК</h3>
<p>Да бляску двор замёў усходні вецер.</p>
<p>Вось і ад сэрца трошку адлягло.</p>
<p>...То дзесь было: у космасе, ў Сусвеце,</p>
<p>Ці на мяжы палыннае было.</p>
<p> </p>
<p>Ўракла матуля: «Будзе трудна з думкай.</p>
<p>Ніжэй трымайся неба і зямлі».</p>
<p>А я чужым зайздросціла мядункам —</p>
<p>Яны бяздумна пахлі і цвілі!</p>
<p> </p>
<p>Па кветках тых даўно тугі не маю.</p>
<p>Мінае лета. Коціцца зіма.</p>
<p>І ўсё ж адну да сэрца прытуляю,</p>
<p>Хоць назвы ёй і памяці няма.</p>
<p> </p>
<p>Чакае шлях. Чакае золак дальні.</p>
<p>Чаму ж душа бянтэжыцца яшчэ?</p>
<p>...Прымераю адзін пярсцёнак даўні —</p>
<p>І, нібы варам, палец апячэ.</p>
<p> </p>
<p> </p>
<h3><a id="chapter34"></a>СЕРАДА</h3>
<p> </p>
<div class="EPIGRAPH">
<p>Тое, што я існую — гэта цуд.</p>
<p>Гэта і ёсць жыццё.</p>
</div>
<div class="CLEAR"></div>
<p> </p>
<p class="sign">Р. Тагор</p>
<p>Віншавальных лістоў чарада</p>
<p>Жаўрукамі шчабеча мне зрання.</p>
<p>...Вось прыйшла і мая серада —</p>
<p>Палавіна жыцця і жадання.</p>
<p> </p>
<p>Невядомыя зоры планет</p>
<p>Дакляруюць святло пакахаўшым.</p>
<p>Серада. Пасярэдзіне свет.</p>
<p>Пасярэдзіне праўды і фальшу.</p>
<p> </p>
<p>І крычаць загалоўкі газет</p>
<p>Кроўю сэрца і скрухаю чорнай.</p>
<p>Серада. Пасярэдзіне свет.</p>
<p>Пасярэдзіне міру і прорвы.</p>
<p> </p>
<p>Пра-тэс-тую! Планеце — цвісці,</p>
<p>Не, не быць ёй ракетадромам!</p>
<p>Мой радок, дэманстрантам ляці</p>
<p>Да аглухлага Белага дома.</p>
<p> </p>
<p>Хіба скончыўся ў свеце давер?</p>
<p>На сяброўства настройваю ліру.</p>
<p>З серады ды на чысты чацвер</p>
<p>Дай, Зямля, табе</p>
<p>хлеба і міру!</p>
<p> </p>
<p> </p>
<h3><a id="chapter35"></a>«БЛАКІТНАЯ ЛАГУНА»</h3>
<p> </p>
<div class="EPIGRAPH">
<p>Калі хто стаміўся ад мітусні і шуму і хоча пабыць сам-насам — карыстайцеся паслугамі фірмы «Блакітная Лагуна».</p>
<p>З рэкламы амерыканскага тэлебачання</p>
</div>
<div class="CLEAR"></div>
<p> </p>
<p>Пакіньце быт уласны</p>
<p>І дзень надзіва юны.</p>
<p>Прыдбайце, містэр, ласты</p>
<p>З «Блакітнае Лагуны».</p>
<p> </p>
<p>Турботаў пад завязку?</p>
<p>Хоць раз, ды трэба плюнуць!</p>
<p>Прыдбайце, місіс, маску</p>
<p>З «Блакітнае Лагуны».</p>
<p> </p>
<p>Няхай аўто нясуцца</p>
<p>З народам і са збродам.</p>
<p>Напоўніць не забудзьце</p>
<p>Балончык кіслародам.</p>
<p> </p>
<p>Хай бізнес ладзіць войны,</p>
<p>Ілжэ пра мір з трыбуны.</p>
<p>Мо й сапраўды спакойней</p>
<p>У чэраве лагуны?</p>
<p> </p>
<p>Тут дзіўная прырода.</p>
<p>Не думалі вы хіба,</p>
<p>Што, мусібыць, выгодней</p>
<p>Набраць вады, як рыба?</p>
<p> </p>
<p>Плывіце без патугі,</p>
<p>Хай зорыць вам фартуна.</p>
<p>Да вашае паслугі —</p>
<p>«Блакітная Лагуна»!</p>
<p> </p>
<p> </p>
<h3><a id="chapter36"></a>НА ХАТЫНСКАЙ ЗЯМЛІ З ЗАМЕЖНЫМІ ТУРЫСТАМІ</h3>
<p> </p>
<div class="EPIGRAPH">
<p>...А гасцей усё возім</p>
<p>У Хатынь, у Хатынь.</p>
<p>П. Панчанка</p>
</div>
<div class="CLEAR"></div>
<p> </p>
<p>Ой бы вас ды ў саначкі былінныя,—</p>
<p>Коні ёсць, і маразы гудуць.</p>
<p>Ёсць і ў нас вясёлыя мясціны,</p>
<p>Толькі ўсё ж Хатынь не абмінуць.</p>
<p> </p>
<p>Нам бы вас — з гарэзнымі шумёламі,</p>
<p>Так, каб толькі звон у галаве!..</p>
<p>Толькі не астыў яшчэ над сёламі</p>
<p>Звон, што з сорак першага плыве.</p>
<p> </p>
<p>Жытніцы, Гасцілаўкі, Асвеі...—</p>
<p>Болей не ўглядацца ім на свет.</p>
<p>Ветлае,</p>
<p>не бойцеся завеі:</p>
<p>Не, не замяце вас, фрау Кэт!</p>
<p> </p>
<p>Юныя растуць вакол бярозы,</p>
<p>Ды святло змяняецца на боль.</p>
<p>Шчырага,</p>
<p>не бойцеся марозу:</p>
<p>Скіньце шапку, гаспадзін Рудольф!</p>
<p> </p>
<p> </p>
<h3><a id="chapter37"></a>ДУХАВЫЯ АРКЕСТРЫ</h3>
<p>На зямлі — непагода,</p>
<p>Чорны вэлюм нявесты.</p>
<p>...Духавыя аркестры</p>
<p>Сорак першага года.</p>
<p> </p>
<p>Праважалі, хавалі,</p>
<p>Сцяўшы гордыя губы.</p>
<p>Гнеў і вера трымалі</p>
<p>Вашы слынныя трубы.</p>
<p> </p>
<p>Непазбытыя страты,</p>
<p>Соль на зорачках алых...</p>
<p>Ваш матыў, аркестранты,</p>
<p>Не прыстаў на прывалах.</p>
<p> </p>
<p>Вы — ад крэпасці Брэсцкай,</p>
<p>Ад сумлення народа, ,</p>
<p>Духавыя аркестры</p>
<p>Пераможнага Года!</p>
<p> </p>
<p> </p>
<h3><a id="chapter38"></a>* * *</h3>
<p>Ружовы цвет і хараство садоў.</p>
<p>Адкрыты жаль заложніцы-эпохі.</p>
<p>А на зямлі не менее удоў,</p>
<p>Нібы ва ўсім павінны катастрофы.</p>
<p> </p>
<p>Чытай сябе і вывучай, паэт,</p>
<p>Маліся на магілы і бярозы.</p>
<p>Калі ж нарэшце вылюднее свет</p>
<p>І скончацца ваенныя пагрозы?</p>
<p> </p>
<p>Калі ж дашчэнту згіне яд і тля</p>
<p>І станецца любоў невыпадковай?</p>
<p>Бо, як жанчына, цягнецца зямля</p>
<p>Да абароннай ласкі мужыковай.</p>
<p> </p>
<p>Дваццаты век. Бары і курганы.</p>
<p>Радзінны спеў і пошум Белавежы.</p>
<p>Мы ўсё яшчэ будуемся з вайны</p>
<p>І — ад вайны! — няўжо ізноў залежым?</p>
<p> </p>
<p> </p>
<h3><a id="chapter39"></a>ІНДЗІРА</h3>
<p>Так адлятаюць у далёкі вырай,</p>
<p>Але высокім крылам сцюж няма.</p>
<p>Як Ліра, над зямлёй гучыць «Індзіра»,—</p>
<p>Свяшчэннае і мужнае імя.</p>
<p> </p>
<p>Нязломна так мужчыны паміралі,</p>
<p>Каціўся сонца лік за сіняву.</p>
<p>Суровыя, у горасным абвале</p>
<p>Схіляюць Гімалаі галаву.</p>
<p> </p>
<p>Ды голас Ваш і воблік серабрыны</p>
<p>Праніжа раптам з чорнай нематы.</p>
<p>Вы узышлі мелодыяй краіны,</p>
<p>Паэзіяй шчаслівай яснаты.</p>
<p> </p>
<p>Яшчэ не ўся зямля цяплом сагрэта,</p>
<p>Але, прабіўшы раўнадушша тхло,</p>
<p>З высокіх душ гартуецца планета,</p>
<p>Каб душагубам месца не было.</p>
<p> </p>
<p>Праўдзівы шлях не знае наракання,</p>
<p>Яшчэ крапчэй бясстрашша тчэцца ніць.</p>
<p>Жыве, гучыць паэзія змагання,</p>
<p>Якую немагчыма падкупіць.</p>
<p> </p>
<p>Кручасты шлях, адчайны лёт арліны,</p>
<p>Але свабодзе высака лятаць.</p>
<p>Жыве, звініць мелодыя краіны,</p>
<p>Якую немагчыма расстраляць!</p>
<p> </p>
<p> </p>
<h3><a id="chapter40"></a>РОЗУМ</h3>
<p>Згустак шэрага рэчыва —</p>
<p>Мозг журбы і надзей.</p>
<p>Свет стаміўся ад спрэчак,</p>
<p>Ад падзей ці людзей!</p>
<p> </p>
<p>І зямля знепакоена,</p>
<p>Цяжка стогне зямля.</p>
<p>Землятрусамі, войнамі</p>
<p>Хіба выжывем</p>
<p>для</p>
<p> </p>
<p>Непаўторнае, новае,</p>
<p>Залатое пары...</p>
<p>Хто вы, мондрыя Коэны,</p>
<p>І — за што? — змагары.</p>
<p> </p>
<p>Свет вялікі і розны:</p>
<p>Межы, дрэвы, драты.</p>
<p>Толькі верыцца ў розум</p>
<p>Той,</p>
<p>што сее жыты.</p>
<p> </p>
<p>Свет ласкавы і грозны:</p>
<p>У крыві і ў расе.</p>
<p>Толькі верыцца ў розум</p>
<p>Той,</p>
<p>што шчасце нясе.</p>
<p> </p>
<p>Згустак шэрага рэчыва,</p>
<p>Згустак шэрага вечара.</p>
<p>Згустак страшнага нечага,</p>
<p>А ці добрага, вечнага?!</p>
<p> </p>
<p> </p>
<h3><a id="chapter41"></a>МАЁ АДНО-АДЗІНАЕ СВІТАННЕ</h3>
<p> </p>
<div class="EPIGRAPH">
<p>Сыну Андрэю</p>
</div>
<div class="CLEAR"></div>
<p> </p>
<p> </p>
<h4><a id="chapter42"></a>І</h4>
<p> </p>
<div class="EPIGRAPH">
<p>14.ІХ.1985 г.</p>
</div>
<div class="CLEAR"></div>
<p> </p>
<p>Вось нашай польнай сцежкі паясок,</p>
<p>Вось спеўны бор — уся твая радзіма.</p>
<p>...Ламаецца твой, сынку, галасок,</p>
<p>А я запомню гэты, нібы дзіва:</p>
<p> </p>
<p>Ён так ільецца, нібыта пяе</p>
<p>(І не сатруць яго паводкай вёсны).</p>
<p>Вось вочанькі разумныя твае,</p>
<p>І ты са мной гамоніш, як дарослы.</p>
<p> </p>
<p>Як выраслі узмахі родных крыл,</p>
<p>Каб акрылёна ў свет лятункі несці.</p>
<p>Ды йшчэ звініць і прыдае мне сіл:</p>
<p>«Мамусенька, дай жэўжыку паесці».</p>
<p> </p>
<p>Згатую страву смачную, сынок.</p>
<p>Пірог спяку. І пагляджу задачу.</p>
<p>...Ламаецца празрысты галасок,—</p>
<p>Такой бяды! Ды я чамусьці плачу.</p>
<p> </p>
<p> </p>
<h4><a id="chapter43"></a>II</h4>
<p> </p>
<div class="EPIGRAPH">
<p>8.Х.1985 г.</p>
</div>
<div class="CLEAR"></div>
<p> </p>
<p>А поўня нас цямнечаю лякае,</p>
<p>І дождж ільецца прама у душу.</p>
<p>Сынок, я тэлефоннымі званкамі</p>
<p>У «Хуткай» міласэрнасці прашу.</p>
<p> </p>
<p>Якая ўсё-ткі ноч у нас даўгая,</p>
<p>Ці зналі мы падобную калі?</p>
<p>...Прыехала адна, затым — другая,</p>
<p>І трэцяя — падмогі не далі.</p>
<p> </p>
<p>Міжволі тут успомніш і пра бога,</p>
<p>Калі твой тварык бледны і васцёр.</p>
<p>Вяду цябе знямоглага, слабога</p>
<p>Праз хірургічны доўгі калідор.</p>
<p> </p>
<p>Было ў жыцці маім зашмат благога</p>
<p>І ўсё-ткі болей сонца і удач.</p>
<p>Тулю цябе сцішэлага, слабога,</p>
<p>А ты мне шэпчаш: «Мамачка, не плач».</p>
<p> </p>
<p>Так цяжка мне, нібы іду праз гурбы</p>
<p>І завірухай свет завалакло.</p>
<p>І ўжо малю не бога, а хірурга:</p>
<p>«Ўратуйце мне адзінае святло».</p>
<p> </p>
<p> </p>
<h4><a id="chapter44"></a>ІІІ</h4>
<p> </p>
<div class="EPIGRAPH">
<p>9.Х.1985 г.</p>
</div>
<div class="CLEAR"></div>
<p> </p>
<p>Сляза чакання, зорка-зараніца,</p>
<p>Апошняе надзеі не суроч!</p>
<p>Я ўся цяпер прыліпла да бальніцы</p>
<p>І, як дзяжурны ўрач, не зводжу воч.</p>
<p> </p>
<p>Сыночак мой, бясцэнны мой, радзімы!</p>
<p>Якія суткі ўжо не сплю, не ем,</p>
<p>Але заводжу звонкі твой будзільнік.</p>
<p>Ты слухаеш? Ён звоніць роўна ў сем.</p>
<p> </p>
<p>Шуміць асенні вецер верасовы,</p>
<p>Скупы праменьчык сэрца сагрэе.</p>
<p>Я праціраю столік твой пісьмовы,</p>
<p>Пераглядаю сшытачкі твае.</p>
<p> </p>
<p>Адно, калі праходжу міма школы,</p>
<p>Дзе сэрца раніць ранішні званок,</p>
<p>Шапчу адны, адны і тыя ж словы:</p>
<p>«Ты будзеш жыць! Ты выжывеш, сынок!»</p>
<p> </p>
<p> </p>
<h4><a id="chapter45"></a>IV</h4>
<p> </p>
<div class="EPIGRAPH">
<p>10.Х.1985 г.</p>
</div>
<div class="CLEAR"></div>
<p> </p>
<p>Любімы мой, найсонечны, найблізкі,</p>
<p>Быць слабаю мне сёння не дазволь.</p>
<p>Пішу табе вясёлыя запіскі,</p>
<p>Хоць раздзірае сэрца дзікі боль.</p>
<p> </p>
<p>Я над табой цяпер, як над калыскай,</p>
<p>Ў якой люляю сонечны працяг.</p>
<p>Чытай, сынок, вясёлыя запіскі</p>
<p>Майго неверагоднага жыцця.</p>
<p> </p>
<p>Чытай, сынок, хай пойдзе на здароўе</p>
<p>Прыдуманы вясёлы мой настрой.</p>
<p>Я ведаю, што сіла ёсць і ў слове,</p>
<p>Калі яно напісана крывёй.</p>
<p> </p>
<p>Чакаю шчаснай восені празорай,</p>
<p>Дзе мы з табою пойдзем крок у крок,</p>
<p>Лісточак мой на завадзі азёрнай...</p>
<p>Ты будзеш жыць! Ты выжывеш, сынок!</p>
<p> </p>
<p> </p>
<h4><a id="chapter46"></a>V</h4>
<p> </p>
<div class="EPIGRAPH">
<p>11.Х. 1985 г.</p>
</div>
<div class="CLEAR"></div>
<p> </p>
<p>Яшчэ забараняюць мне адведкі.</p>
<p>Плывуць медсёстры, нібы белы дым.</p>
<p>Паслухай, да цябе гавораць кветкі</p>
<p>У хірургічным слоіку шкляным.</p>
<p> </p>
<p>Балючы мой, не па-дзіцячы мужны,</p>
<p>Я ведаю, што нам пасвеціць дзень!</p>
<p>Паслухай, да цябе гавораць ружы,</p>
<p>І кожная — як сонечны прамень.</p>
<p> </p>
<p>Я страшна, мілы, не люблю кантрастаў,</p>
<p>Баюся пацямнелага вугла.</p>
<p>Але паслухай, як шчабечуць айстры</p>
<p>Твае, сынок, з пісьмовага стала.</p>
<p> </p>
<p>Падбітай рыссю лягу ля парога,</p>
<p>Але не падпушчу бяды ліхой.</p>
<p>Мая любоў, мой боль, мая трывога</p>
<p>Трымаюць чэпка зорку над табой.</p>
<p> </p>
<p> </p>
<h4><a id="chapter47"></a>VI</h4>
<p> </p>
<div class="EPIGRAPH">
<p>12.Х.1985 г.</p>
</div>
<div class="CLEAR"></div>
<p> </p>
<p>Маланкі жах і стрэлы перуна</p>
<p>Мне мрояцца штодзённа, штохвілінна.</p>
<p>...І сніцца мне аклятая вайна,</p>
<p>Пампеі жах, дзе я шукаю сына.</p>
<p> </p>
<p>У паніцы міністры, каралі,</p>
<p>Канае за краінаю — краіна.</p>
<p>Плыву ў бяздонні зрушанай зямлі,</p>
<p>Гукаючы у глухой гарачцы сына.</p>
<p> </p>
<p>Усё ў крывавым, дымным тумане,</p>
<p>Усё ў вар’яцкай гразкай калатушы.</p>
<p>І магма наплывае на мяне</p>
<p>І залівае вочы мне і вушы.</p>
<p> </p>
<p>Згубіла ўсё ўсялякую цану,</p>
<p>Трашчыць, гудзе парахавая бочка.</p>
<p>Адно, што рукі тонкія цягну</p>
<p>На слабы ўскрык знямоглага сыночка.</p>
<p> </p>
<p>Як доўга развідняе ля вакон,</p>
<p>Кудысь плывуць і столя, і падлога.</p>
<p>Не паўтарайся, знікні, страшны сон!</p>
<p>Я ўся дрыжу з відовішча такога.</p>
<p> </p>
<p> </p>
<h4><a id="chapter48"></a>VII</h4>
<p> </p>
<div class="EPIGRAPH">
<p>13.Х.1985 г.</p>
<p>Няхай мой сын мяне перажыве!</p>
<p>Данута Бічэль-Загнетава</p>
</div>
<div class="CLEAR"></div>
<p> </p>
<p>Маё адно-адзінае світанне,</p>
<p>Мой матылёк на светлай мураве,</p>
<p>Я паўтару услед, як заклінанне:</p>
<p>«Няхай мой сын мяне перажыве!»</p>
<p> </p>
<p>О лёс, па гострых дзідах і каменнях</p>
<p>Вядзі мяне да самага грудка,</p>
<p>Але прашу цябе я на каленях:</p>
<p>Аберажы світанніка-сынка!</p>
<p> </p>
<p>Ссудзі мяне на муку і бяссонне,</p>
<p>Тапчы мяне ў калючым бур’яне,</p>
<p>Што хочаш, лёс, бяры ў мяне сягоння!..</p>
<p>Хай толькі сын перажыве мяне!</p>
<p> </p>
<p>Дай ручанькам яго кусочак хлеба,</p>
<p>Нагам — сцяжыну ў роснай мураве.</p>
<p>Ці ж многа я прашу ў зямлі і неба?</p>
<p>Няхай мой сын мяне перажыве!</p>
<p> </p>
<p> </p>
<h4><a id="chapter49"></a>VIII</h4>
<p> </p>
<div class="EPIGRAPH">
<p>14.Х.1985 г.</p>
</div>
<div class="CLEAR"></div>
<p> </p>
<p>Шукаю я ў прасторнай хаце месца.</p>
<p>Каго вініць і ушчуваць каго?</p>
<p>Сыночак, сёння застаецца месяц</p>
<p>Да нараджэння светлага твайго.</p>
<p> </p>
<p>Бяду маю сябры са мной раздзеляць,</p>
<p>І блісне зоркай каліўца давер.</p>
<p>Цяжкі дзянёк, гавораць,— панядзелак.</p>
<p>Ды дзень твайго з’яўлення — у чацвер.</p>
<p> </p>
<p>Шукаючы любога паратунку,</p>
<p>Заглушваючы несціханы боль,</p>
<p>Я светла накрухмальваю кашульку,</p>
<p>Каб выглядаў у ёй, нібы кароль.</p>
<p> </p>
<p>Маё адно-адзінае багацце —</p>
<p>Твой крохкі і ласкавы галасок.</p>
<p>Чакаю, сынку, свята ў нашай хаце.</p>
<p>Яно павінна быць у нас, сынок!</p>
<p> </p>
<p> </p>
<h4><a id="chapter50"></a>ІХ</h4>
<p> </p>
<div class="EPIGRAPH">
<p>14.Х. 1985 г.</p>
</div>
<div class="CLEAR"></div>
<p> </p>
<p>Шапчу сабе: «У зорку шчасця вер!</p>
<p>У каліўца надзеі, у іскрынку!»</p>
<p>Раздаўленай і чэпкай, нібы звер,—</p>
<p>Яшчэ такой сябе не знала, сынку!</p>
<p> </p>
<p>Кажу сабе: «Адпрэч сляпы адчай</p>
<p>Дзеля жыцця, дзеля здароўя сына!»</p>
<p>Хай знікне ў растрывожаных вачах</p>
<p>Блакадная і горкая часіна.</p>
<p> </p>
<p>Святло маё адзінае! Крыло! —</p>
<p>Без вас я цень, нікчэмная расліна.</p>
<p>Усё, што у маім жыцці было —</p>
<p>Дык гэта сын і вера ў шчасце сына.</p>
<p> </p>
<p>Я сэрцам прыпадаю да зямлі,</p>
<p>Я цераблю балючы шлях вядомы:</p>
<p>Кавайце ў звонкіх кузнях, кавалі! —</p>
<p>Хай кавалёк малы не знае стомы.</p>
<p> </p>
<p>Паэзія, нашто твае дары?</p>
<p>Але малю трывожнае дыханне:</p>
<p>Лясы, не замірайце без пары,—</p>
<p>Хай будзе позніх птушак шчабятанне!</p>
<p> </p>
<p>Я з тонкіх нерваў перавясла ўю,</p>
<p>Каб утрымаўся наш снапок жытнёвы.</p>
<p>Жу-раў-лі-кі, пакіньце салаўю</p>
<p>Зялёны гай і ранак васільковы.</p>
<p> </p>
<p> </p>
<h4><a id="chapter51"></a>Х</h4>
<p> </p>
<div class="EPIGRAPH">
<p>15.Х.1985 г.</p>
</div>
<div class="CLEAR"></div>
<p> </p>
<p>Так аціхаюць восеньскія рэкі,</p>
<p>Але пульсуе іх жывы выток.</p>
<p>Сляза мая гаруючая, Андрэйка!</p>
<p>Святло маё адзінае, сынок!</p>
<p> </p>
<p>Мой залаты да кожненькае рыскі,</p>
<p>Мы ўдвух, як на ляшчыне спарышы.</p>
<p>Ты пішаш мне спакойныя запіскі</p>
<p>Збалелым цельцам мудрае душы.</p>
<p> </p>
<p>Здаецца, абмінула нас навала,</p>
<p>Патроху падымаецца настрой.</p>
<p>Дагэтуль я і сіл сваіх не знала,</p>
<p>І волі я не ведала сваёй!</p>
<p> </p>
<p>Заступнічак харобры, абарона,</p>
<p>Маёй пяшчоты песенны выток!</p>
<p>...Гляджу на крону восеньскага клёна,</p>
<p>Дзе ўчэпіста трапечацца лісток.</p>
<p> </p>
<p> </p>
<h4><a id="chapter52"></a>ХІ</h4>
<p> </p>
<div class="EPIGRAPH">
<p>17.Х.1985 г.</p>
</div>
<div class="CLEAR"></div>
<p> </p>
<p>Глядзець мне на цябе — не надзівіцца</p>
<p>Ўсё роўна як на тайну адкрыцця.</p>
<p>Няхай аклятым пылам адкурыцца</p>
<p>Усё, што супраць песні і жыцця.</p>
<p> </p>
<p>Чакальны мой, мой дзень вяртальна-светлы,</p>
<p>Я для цябе пяю да забыцця</p>
<p>І заклікаю людства ўсёй планеты:</p>
<p>Паслухайце балючае дзіця!</p>
<p> </p>
<p>Яно глядзіць у шчасці і ў дакоры</p>
<p>На грозны свет у гразкай мітусні,</p>
<p>Зірніце ўсе, як расцвітаюць зоры</p>
<p>У вачанятах нашай дабрыні!</p>
<p> </p>
<p>Хіба не свята — сонечныя ружы?</p>
<p>Хіба не радасць — ціша і спакой?</p>
<p>Ды дзесь нацята страшнае аружжа</p>
<p>Да тоненькае струначкі зямной.</p>
<p> </p>
<p>Я пакланюся верасню і маю,</p>
<p>Але зірнуўшы ў будучыя дні —</p>
<p>Не для вайны сынка я падымаю,</p>
<p>Выпрошваючы ў неба чысціні.</p>
<p> </p>
<p>Не заўтра, людзі,— іменна сягоння!</p>
<p>Адзінаю надзеяй жывучы,</p>
<p>Выходзьце ўсе з узнятаю паходняй,</p>
<p>Каб атамную смерць перамагчы.</p>
<p> </p>
<h3><a id="chapter53"></a>ПАЭТ</h3>
<p>Ты залатую мрою не дагоніш,</p>
<p>А толькі словам немату загоіш</p>
<p>І выйдзеш зноў — без слова і пяра...</p>
<p>І ты душу сасмяглую напоіш</p>
<p>Сівой расою з роднага двара.</p>
<p> </p>
<p>Усё, што знаў, з маленства ты запомніш</p>
<p>І калыханкай ўсё, што меў, напоўніш,</p>
<p>Нібы Купала, Пушкін ці Саят...</p>
<p>Ты ад расколу свет не абароніш,</p>
<p>Дык дзякуй хоць за тое, што аброніш</p>
<p>Шчымлівы і распытлівы пагляд.</p>
<p> </p>
<p>Ты пасланцоў увагай удастоіш</p>
<p>І сілы непасільныя падвоіш,</p>
<p>Каб усміхацца і не ўпасці — ніц!</p>
<p>Правалішся, васкрэснеш і прымроіш</p>
<p>Глыток вясны з павысахлых крыніц.</p>
<p> </p>
<p>Старынны ямб нанова перакроіш,</p>
<p>Знябудзеш тлум, забудзеш новы пройгрыш,</p>
<p>Каб дачакацца лепшае з часін.</p>
<p>Ўзляціш да зор, а ямы не абойдзеш,</p>
<p>Здалееш страх, а ў шклянцы буру знойдзеш,</p>
<p>Маленькі бог зямлі і вечны сын!</p>
<p> </p>
<p> </p>
<h3><a id="chapter54"></a>* * *</h3>
<p>Глыбы думак. Праху глыбы —</p>
<p>За сівою даўніной</p>
<p>Паміж Сцылай і Харыбдай,</p>
<p>Паміж сценкай і сцяной.</p>
<p> </p>
<p>Адзіноты век? Гукання?</p>
<p>Не пачуўшы голас мой,</p>
<p>Ты прышлеш мне прывітанне</p>
<p>Паміж сонцам і зямлёй.</p>
<p> </p>
<p>Беспрытул? Ды, дзякуй богу,</p>
<p>Не згасае успамін.</p>
<p>Дай мне ласкі на дарогу,</p>
<p>Дзікі ландыш і палын.</p>
<p> </p>
<p>Будзе светла мне і горка</p>
<p>За лагчынай, за гарой</p>
<p>Паміж ранішняю зоркай</p>
<p>І вячорнаю зарой.</p>
<p> </p>
<p> </p>
<h3><a id="chapter55"></a>ТАРАСАЎ ШЛЯХ</h3>
<p> </p>
<div class="EPIGRAPH">
<p>Да 170-годдзя Тараса Шаўчэнкі</p>
</div>
<div class="CLEAR"></div>
<p> </p>
<p>І дыхаюць яшчэ глыбока грудзі,</p>
<p>І не згасае зорка у палях.</p>
<p>Апошні шлях? Але яго не будзе:</p>
<p>Хіба без песні жыў чумацкі шлях?</p>
<p> </p>
<p>Ён пройдзе зноў па нелюдзі, па лёдзе</p>
<p>З нязгаснаю іскрынкай у вачах.</p>
<p>Шумяць вятры, глынуўшы соль стагоддзя,</p>
<p>А словы у Тараса на плячах!</p>
<p> </p>
<p>Асуджаны на боль і адзіноту,</p>
<p>Мастак эпохі з крыўды не зачах.</p>
<p>Гудзе містраль, змятаючы драбноту,</p>
<p>А слава у Тараса на плячах!</p>
<p> </p>
<p>Жывому,</p>
<p>мы паклонімся паэту.</p>
<p>Хай струны дзён уславяць лёс пяра.</p>
<p>...Ён так стаіць, што сёння ўсяму свету</p>
<p>Здалёк відна Чарнечая Гара!</p>
<p> </p>
<p> </p>
<h3><a id="chapter56"></a>БЕЛАРУСЬ. АНДРЭЙ ВАЗНЯСЕНСКІ</h3>
<p>Тайну дарогі раскрыць</p>
<p>Упершыню. Спачатку.</p>
<p>Быць не праездам — пражыць</p>
<p>Тут хоць гасцінную частку.</p>
<p> </p>
<p>Зманіць сцяжына лявей,</p>
<p>Дух узаўецца рыссю.</p>
<p>Знаю, ёсць сонца спялей,</p>
<p>Хоць бы успомніць — Тбілісі...</p>
<p> </p>
<p>З воч не адвесці вачэй.</p>
<p>Ветлую слухаць сябрыну.</p>
<p>Знаю, ёсць песні званчэй,</p>
<p>Хоць бы згадаць — Украіну...</p>
<p> </p>
<p>Ды васільковай парой,</p>
<p>Шлях,</p>
<p>што не абмінулі,</p>
<p>Высветляць вочы кароў</p>
<p>З мірнага войска Бядулі.</p>
<p> </p>
<p>Паміж жаданых сяброў</p>
<p>І тут Ваша хата не з краю.</p>
<p>...Дзякуй жа за любоў</p>
<p>Да майго шчырага краю!</p>
<p> </p>
<p> </p>
<h3><a id="chapter57"></a>МАСКВА — ПАРЫЖ — МАЯКОЎСКІ</h3>
<p>Між пакутай і доляй паміж,</p>
<p>Калі слова са словам гукнецца,</p>
<p>Вам прыдаўся загадкай Парыж</p>
<p>На адлегласці сэрца і сэрца.</p>
<p> </p>
<p>Над Масквой ці над Сенай сівой,</p>
<p>Распрастаўшы арлінае крылле,</p>
<p>Рану</p>
<p>страснай пяшчоты сваёй</p>
<p>Назавеце ў паэме Марыяй.</p>
<p> </p>
<p>Быць на сувязі двум гарадам,</p>
<p>Правадамі — працягнуцца вершы.</p>
<p>А ці ўкленчыць глухі Нотр-Дам</p>
<p>Перад самай капрызнай і лепшай?</p>
<p> </p>
<p>На паэзію, нібы на крыж,</p>
<p>Лягуць шчыльна журба і удача.</p>
<p>Рану ласкі — зацісне Парыж.</p>
<p>Рану сэрца — Айчына аплача.</p>
<p> </p>
<p>Дакрануся да слова — і ток</p>
<p>Пройдзе целам, і гукі ўзарвуцца.</p>
<p>Непагасна! — лагоды радок</p>
<p>І чырвоны радок праўдалюбца.</p>
<p> </p>
<p>Паміж сэрцам і светам паміж</p>
<p>Струны голасу — не адгалоскі,</p>
<p>...Добры вечар, Масква і Парыж.</p>
<p>Добры дзень, Ма-я-коў-скі!</p>
<p> </p>
<p> </p>
<h3><a id="chapter58"></a>ЧЫТАЮЧЫ БАЛГАРСКУЮ ПАЭЗІЮ Ў ПЕРАКЛАДАХ НІЛА ГІЛЕВІЧА</h3>
<p>О лёс, што пачуўся ў званах Белавежы,</p>
<p>Ты маеш працяг і зямлі блаславенне.</p>
<p>Застыць перад цудам паданняў і вежаў,</p>
<p>Пісанняў і храмаў — хіба не здзіўленне?</p>
<p> </p>
<p>Нас многа: нас тысячы, нас — міліярды,</p>
<p>І вечна — у сэрцах! — любоў і турбота.</p>
<p>Чалом пакланіцца лазе вінаграднай</p>
<p>І ружы агнявай — хіба не пяшчота?</p>
<p> </p>
<p>Хай трызніць раскол і рыхтуецца меса</p>
<p>Агрэсара.</p>
<p>Але пад гордасцю сцяга</p>
<p>Укленчыць забытым магілам і песням,</p>
<p>Традыцыям краю — хіба не павага?</p>
<p> </p>
<p>Нічога не мае цаны, што ва ўгоду</p>
<p>Жыве,</p>
<p>абярнуўшы ў чырвонец дыханне.</p>
<p>Пранікнуцца сэрцам к другому народу</p>
<p>І нацыі сціплай — хіба не прызнанне?</p>
<p> </p>
<p>Найноўшыя песні над краем крыляюць,</p>
<p>Але развінуўшы пісьмёны стагоддзяў,</p>
<p>Гляджу, як ласкава, бы й раньш, адчыняюць,</p>
<p>Вароты Братэрства Кірыл і Мяфодзій.</p>
<p> </p>
<p> </p>
<h3><a id="chapter59"></a>ПРА ГАЛГОФУ</h3>
<p>Дыктуе час раздумлівыя строфы,</p>
<p>Бярэ у рукі мудрасць</p>
<p>буквары.</p>
<p>Не думаю я страшна пра Галгофу,</p>
<p>Калі вітаюць думкі угары.</p>
<p> </p>
<p>Памілуй, век, бо й пры цару Гароху</p>
<p>Не раз вучылі страху ліхвяры.</p>
<p>Не думаю я жорстка пра Галгофу,</p>
<p>Як спасцігаю яснасць угары.</p>
<p> </p>
<p>Здзіўляюся я часу-скамароху:</p>
<p>Ён стаў надзіва тлумны й гаваркі.</p>
<p>Ды на пісьмовы стол, як на Галгофу,</p>
<p>Кладу свае вучнёўскія радкі.</p>
<p> </p>
<p>Распрэглася трывожная эпоха.</p>
<p>І кожны дзень — туман і адкрыццё.</p>
<p>І шчыраўніцай свеціцца Галгофа,</p>
<p>Калі яна — сапраўднае жыццё.</p>
<p> </p>
<p> </p>
<h3><a id="chapter60"></a>МТАЦМІНДА <sup><a href="#footnote-1">1</a></sup></h3>
<p> </p>
<p> </p>
<div class="EPIGRAPH">
<p>У Тбілісі, у пантэоне на гары Мтацмінда, пахаваны Ніколаз Бараташ­вілі, Ілья Чаўчавадзе, Акакій Цэрэ­тэлі, Важа-Пшавела, Галакціён Табідзе...</p>
</div>
<div class="CLEAR"></div>
<p> </p>
<p>Вінаградны і сонечны дзень,</p>
<p>Нібы горы, тут высяцца леты.</p>
<p>Не бывае бязгрэшных людзей,</p>
<p>Не бывае бязгрэшных паэтаў.</p>
<p> </p>
<p>Мы з табою, гара, памаўчым.</p>
<p>Дык чаму ж навакол пасвятлела?</p>
<p>То каханыя лікі жанчын —</p>
<p>Можа, Мэры, а можа, Натэла.</p>
<p> </p>
<p>Як прыбіты яны да цябе!</p>
<p>Хоць над ласкай — зямліца сівая.</p>
<p>Час не можа сканаць у журбе,</p>
<p>Бо паэзія сэрца — жывая.</p>
<p> </p>
<p>Дай мне светлую жменьку надзей,</p>
<p>Цеплынёю грузінскай сагрэтай,</p>
<p>Не бывае бязгрэшных людзей.</p>
<p>Як святых, тут шануюць паэтаў.</p>
<p> </p>
<p> </p>
<h3><a id="chapter61"></a>СТАРЭЙШЫЯ МАЕ...</h3>
<p>І смутак абаўе</p>
<p>Мой дзень, яшчэ харобры.</p>
<p>Старэйшыя мае,</p>
<p>Мне з вамі добра.</p>
<p> </p>
<p>Звіняць гадоў званы:</p>
<p>Да каласочка — колас.</p>
<p>Між мудрай гаманы</p>
<p>Ваш чую голас.</p>
<p> </p>
<p>Я ўжо сама, як госць,</p>
<p>На шлях гляджу сурова.</p>
<p>Але пакуль вы ёсць —</p>
<p>Пульсуе мова.</p>
<p> </p>
<p>Няхай і млосць, і злосць</p>
<p>У твар, як вецер рэзкі.</p>
<p>Але пакуль вы ёсць —</p>
<p>Шумяць падлескі.</p>
<p> </p>
<p>Прасторы не стае,</p>
<p>Зашмат сіроцтва?</p>
<p>Старэйшыя мае,</p>
<p>Мне з вамі — моцна!</p>
<p> </p>
<p> </p>
<h3><a id="chapter62"></a>* * *</h3>
<p>Не прад’явіць віны пасля,—</p>
<p>Пасля крушэння і гаркоты.</p>
<p>Дзе музыка твая, зямля,</p>
<p>Ў якіх барах начуюць ноты?</p>
<p> </p>
<p>Ці неўрадлівы выпаў год,</p>
<p>Каб нам у стрэсах захліпацца...</p>
<p>Паэзія — агонь і лёд:</p>
<p>Сто раз згараць і уздымацца.</p>
<p> </p>
<p>Мая трывожная любоў,</p>
<p>Перад табой я вінавата.</p>
<p>А ты ізноў жывеш наноў —</p>
<p>Галубіш боль. Шукаеш свята</p>
<p> </p>
<p>І рупішся, нібы народ</p>
<p>У разгалосым перазове.</p>
<p>...Пісаць, нібы ісці пад лёд,</p>
<p>Каб потым зноў узняцца ў слове!</p>
<p> </p>
<p> </p>
<h3><a id="chapter63"></a>ЧАСІНЫ ГОДА</h3>
<p>У глыбокай задуме азерца.</p>
<p>Пах мурожнай прывялай травы.</p>
<p>Я тваё невясёлае сэрца.</p>
<p>...Снег не сходзіць з тваёй галавы.</p>
<p> </p>
<p>А заўчора трывожна крычалі,</p>
<p>Пакідаючы Пінск журавы.</p>
<p>Углядаюся ў цемень адчаю —</p>
<p>Снег не сходзіць з тваёй галавы.</p>
<p> </p>
<p>Засынаючы толькі пад ранак,</p>
<p>Груд падушкі абнімеш ямчэй.</p>
<p>Заваліла, засыпала ганак</p>
<p>Белай памяццю белых начэй.</p>
<p> </p>
<p>Хай пяе маё сэрца, як схоча,</p>
<p>Я шчаслівыя маю правы.</p>
<p>Мама! Лівень вясновы ляскоча.</p>
<p>...Снег не сходзіць з тваёй галавы.</p>
<p> </p>
<p> </p>
<h3><a id="chapter64"></a>НАД СЫНАВЫМ ГЛОБУСАМ</h3>
<p>Месца няма для адчаю і панікі.</p>
<p>Долі сваёй распагоджвай стырно!</p>
<p>Але штодзённа вяшчаюць дынамікі</p>
<p>Нам пра вайну, што не толькі ў кіно.</p>
<p> </p>
<p>Нас паглынулі метро і аўтобусы.</p>
<p>Ноч прытачаць да дзянька паспявай!</p>
<p>...Ціха прысяду над сынавым глобусам:</p>
<p>Круцяцца-верцяцца Мюнхен, Кітай.</p>
<p> </p>
<p>А закаханыя ходзяць алеямі,</p>
<p>Кожны у сэрцы — паэт і мастак.</p>
<p>Мерадыянамі і паралелямі</p>
<p>Людзі раздзелены? Як бы не так!</p>
<p> </p>
<p>Служаць найноўшыя нам аэробусы,</p>
<p>Свет, як ніколі, адкрыт і відзён.</p>
<p>Думна варкую над сынавым глобусам:</p>
<p>Круціцца-верціцца ўсё Вашынгтон...</p>
<p> </p>
<p>Рэчка вясновая, тундра зімовая,</p>
<p>Хай мерзлата адтае спакваля.</p>
<p>Ах, васільковая, боегаловая,</p>
<p>Болегаловая маці-зямля!</p>
<p> </p>
<p> </p>
<h3><a id="chapter65"></a>ЗОРНАЯ ПАЭМА</h3>
<p> </p>
<div class="EPIGRAPH">
<p>Мой родны кут, як ты мне мілы...</p>
<p>Якуб Колас</p>
</div>
<div class="CLEAR"></div>
<p> </p>
<p> </p>
<h4><a id="chapter66"></a>І</h4>
<p>Светла. Птушынай радні адгалоскі.</p>
<p>Травы ў празорай расе.</p>
<p>Як скарачаецца шлях мой у вёску! —</p>
<p>Нібыта вецер на крылах нясе.</p>
<p>Што там сягоння ў сусвеце і ў свеце:</p>
<p>Войны? Радзіны? Салют?</p>
<p>Сэрцу збалеламу ёсць на прыкмеце</p>
<p>Белабярозавы кут.</p>
<p>Шчодра ў барозны засыпаны зёрны.</p>
<p>Вечнасць пульсуе быстрой.</p>
<p>Я развінаю дасвецце.</p>
<p>А зоры —</p>
<p>Кожная! — ветлай сястрой.</p>
<p>Вокнаў ліштва і варотцаў узоры,—</p>
<p>Край на умельцаў багат.</p>
<p>Свецяць на хатах фанерныя зоры —</p>
<p>Душы Айчынных салдат.</p>
<p>Ў гэтай зямной і зялёнай купелі,</p>
<p>Дзе і казюрка да сонейка мкне,</p>
<p>Татачка,</p>
<p>нагаварыцца не ўспелі!</p>
<p>З помніка ты усміхаешся мне.</p>
<p>Полем сівых перапёлак і бою</p>
<p>Ходзіць балюча — ахоўны твой цень,</p>
<p>Толькі душа скаланецца ад болю:</p>
<p>Жыта на мінах дагэтуль расце!</p>
<p>Дзятлік-урач і вавёрачка рыжая,</p>
<p>Вецер гаркавы, як пах буякоў.</p>
<p>Можа,</p>
<p>хоць тут ані згадкі пра хіжасць</p>
<p>І дэмагогію спрытных дзялкоў...</p>
<p>Зоры лясныя і зоры азёрныя!</p>
<p>Цягнецца ў неба любові вярста.</p>
<p>Сына вязу, каб спрадвечнае, чорнае</p>
<p>Працы, як дзед яго, мужна спытаў.</p>
<p>Сцежка ў маленстве віруе, вяртаецца</p>
<p>Між курганоў і шчымлівых бяроз.</p>
<p>Ўсё, што забылася — успамінаецца</p>
<p>І адгукаецца ў сэрцы да слёз.</p>
<p> </p>
<p>Цёплымі промнямі дзень запарушаны</p>
<p>Чуйнай зязюляй аклікнецца бор.</p>
<p>...Сад мой дзіцячы — калючая груша,</p>
<p>Бабка Луцэя ды сіні прастор.</p>
<p>Пахне аерам на сёмуху ў хаце,</p>
<p>Ранак стрыжэ растрывожаны стрыж.</p>
<p>Будзіць на зорцы, шкадуючы, маці:</p>
<p>«Ягады, дзетка, няўзгадкі праспіш».</p>
<p>Першым сярпочкам парэзаны пальцы</p>
<p>(Доўга той боль заглушыць не змагу!</p>
<p>Жартачкі горкія: шустрыя мальцы</p>
<p>У інваліда сцягнулі «нагу».</p>
<p>Думаю: як жа ён будзе, збалелы?</p>
<p>Стане як потым ступаць на зямлю?</p>
<p>Толькі смяецца баец асівелы:</p>
<p>«Лепшую заўтра, паганцы, зраблю!»</p>
<p>Нібы снапкі на падлозе паснулі</p>
<p>Дзеці,</p>
<p>хоць стол іхні — гол як сакол.</p>
<p>Пяцера сірат у цёткі Настулі,</p>
<p>Цётка Настуля — жняярка і вол.</p>
<p>Ды не сумуюць панікла вяскоўцы:</p>
<p>Ў кожнага, нібы жар-птушка ў душы</p>
<p>Чуеце? — сыплецца рэхам па вёсцы</p>
<p>Грайка-гармонік, хоць іскры тушы:</p>
<p>Хлопцы ўсе гуляць ідуць,</p>
<p>А мне нечага абуць:</p>
<p>Лапці новыя згарэлі,</p>
<p>І страхоўкі не даюць.</p>
<p> </p>
<p>...Што ж там сягоння ў сусвеце</p>
<p>і ў свеце?</p>
<p>Кожная болька — радня.</p>
<p>Новыя зрухі пайшлі ў сельсавеце,</p>
<p>Хоць і Загразкіна ў ім старшыня.</p>
<p>Час расхінае мярэжы і межы,</p>
<p>Мае празорцаў сваіх, дактароў.</p>
<p>Выраслі новыя ў вёсцы катэджы</p>
<p>Заміж былых агароджаў-двароў.</p>
<p>Шыферам новая вёска накрыта,</p>
<p>Мудрым нашчадкам спяваць ды расці!..</p>
<p> </p>
<p>З гускамі век дажывае Харыта,</p>
<p>Ў дом састарэлых не хоча ісці.</p>
<p>Скажа паштарка мне ў ціхім дакоры,</p>
<p>Нібы прад’явіць віну:</p>
<p>«Дзеці рассыпаны, нібыта зоры,</p>
<p>Згоркне — на неба зірну».</p>
<p>Дзеці цярплівае маці-прыроды —</p>
<p>Лёгкія мроі, нязбытныя сны,—</p>
<p>Хто нам пасведчанні жывёлаводаў</p>
<p>Выдаў за клас выпускны?</p>
<p>Ах, як разбегліся ўсе адмыслова</p>
<p>Як найхутчэй з-пад бацькоўскіх апек!</p>
<p>Любім на словах. Бунтуем на словах.</p>
<p>І славасловім праграмны наш век.</p>
<p>Цывілізацыі зорная з’ява</p>
<p>З векам раскошным ідзе неўпапад.</p>
<p>Грукнула ў сэрцы глухая аб’ява</p>
<p>На замяшчэнне вакантных «пасад»:</p>
<p>1. Старшыні (убытачнага калгаса)</p>
<p>2. Вартаўніка жывёлагадоўчай фермы —</p>
<p>(хоць бы на час ацёлу кароў)</p>
<p>3. Клубнага работніка (які б разбіраўся</p>
<p>не толькі ў замежным рэпертуары)</p>
<p>4. Прадаўца сельмага (які б падманваў</p>
<p>пакупнікоў не больш хаця б чым на 1—2 кап.)</p>
<p>5. Конюха (які шануе жывёлу не менш,</p>
<p>чым уласны аўтамабіль)</p>
<p>6. Механізатараў (6 чал.)</p>
<p>7. Даярак (8 чал.)</p>
<p>8. Даглядчыкаў цялят (4 чал.)</p>
<p>9. ......................................................</p>
<p> </p>
<p>Прагне зямелька пляча абароннага,</p>
<p>Просіць за бульбу, за лён і траву.</p>
<p>Грэшна вініць мне кагосьці старонняга,</p>
<p>Бо і сама без выгод не жыву!</p>
<p>Сэрца ў бянтэжным адчаі зайшлося</p>
<p>(Мушу радкі прыгадаць!),</p>
<p>Толькі Анэткам маім і Антосям</p>
<p>Часу нямашка чытаць.</p>
<p>Маміна доля з вайны калядуе,</p>
<p>Але ні разу не ўчула я ўсхліп.</p>
<p>Думная, чыстасардэчна бядуе:</p>
<p>«Высах калодзеж, хоць жыта насып».</p>
<p>Губы апёкшы на малацэ,</p>
<p>Мовіць сівы засмучоны дарайца:</p>
<p>«Бусел — ці чулі? — палюе на зайца!</p>
<p>Скончыўся жабін канцэрт.</p>
<p>А то дажджы як з вядра. Недарод.</p>
<p>Засуха б’е па прагнозах зачаста.</p>
<p>Мала цяпер хадакоў у народ,</p>
<p>Болей цяпер хадуноў у начальства».</p>
<p>Свеце мой гостры, адчужаны, блізкі —</p>
<p>Бура з зацішкам і з полымем лёд.</p>
<p>А у канторы —</p>
<p>прыпіскі,</p>
<p>адпіскі,—</p>
<p>Трэці бухгалтар змяніўся за год.</p>
<p>Вучаць сардэчнасці кнігі, экраны,</p>
<p>Ды не знікаюць паклёп і падман.</p>
<p>Горка: канаюць вайны ветэраны</p>
<p>Часта зусім не ад вогненных ран.</p>
<p>Льецца ялей, як вадзіца праз рэшата,</p>
<p>Век папяровы: «прадаць — купіць».</p>
<p>А ці пазбыта сумленне дарэшты,</p>
<p>А ці дзяржава скрозь пальцы глядзіць?</p>
<p>Іншыя, звышвыкшталцоныя цацы</p>
<p>Ўежна ядуць, але долю клянуць:</p>
<p>(Не паспяваюць за модай угнацца!)</p>
<p>Не паспяваюць даяркі заснуць.</p>
<p>Сіла зямлі — мнагадзетная маці</p>
<p>Не паспяваюць прыбраць-згатаваць;</p>
<p>Не паспявае спартыўная брацця</p>
<p>На чамаданах наклейкі мяняць.</p>
<p>Брата адзежына мокне ў салярцы,</p>
<p>Слушна дапёк мяне, негаваркі:</p>
<p>«Дайце належную ўвагу даярцы! —</p>
<p>Хай пачакае там пэцкаль які!»</p>
<p>Блізенька сядзем, сялянкі і дамы,—</p>
<p>Зблізіцца, ох, як пара,</p>
<p>Можа, таму, што гадамі-радамі</p>
<p>Людзі счакаліся Гаспадара!</p>
<p>Рукі да рук — як нястомныя кросны.</p>
<p>Здолеем выткаць наш лёс.</p>
<p>Час высакосны і боль высакосны</p>
<p>Ў свеце ваенных пагроз.</p>
<p>Маці-краіна! Краю мой мілы:</p>
<p>Брату паможаш, сам не з’ясі.</p>
<p>...Бачыш, сыночак, дзве свежых магілы</p>
<p>Дык папасі ты і за Гаўрылу,</p>
<p>За Міканора кароў папасі!</p>
<p>Жэўжык мой лёгкі, як вецер у жыце,</p>
<p>Светлай прыроды забава — хлапчук,</p>
<p>Дроў насячы ссірацелай Харыце,</p>
<p>Каб гартаваўся надзейны плячук.</p>
<p>Мо па-жаночы прашу цябе слёзна,</p>
<p>Але хачу, каб запомніў урок:</p>
<p>Заўтра любіць — памагаць будзе позна</p>
<p>Людзі, як зоркі, згасаюць, сынок.</p>
<p>З веку іконнага аж да нейтроннага</p>
<p>Нашага смутку не гасне імша.</p>
<p>Сыне,</p>
<p>ў халёнага, хамелеоннага,</p>
<p>Прыстасаванага і не ўлюбёнага</p>
<p>Ў нашу зямлю — не уздрыгне душа.</p>
<p> </p>
<p>Круціцца, нібыта жорны, планета.</p>
<p>Смерці змяючай зацята пятля.</p>
<p>Плуг аратая і ліру паэта</p>
<p>Ты уздымі над сабою, зямля!</p>
<p>Крышыцца, нібыта жорны, планета,</p>
<p>Людства гудзе, нібы пчолы з вулля.</p>
<p>Покуль не чорныя воблакі — светла!</p>
<p>Светла, пакуль зелянее зямля.</p>
<p>Светла ад лотаці ў завадзі зброснелай.</p>
<p>Коні шукаюць ракі.</p>
<p>Крылы ў адных развінулі нябёсах</p>
<p>Ястрабы і жаўрукі.</p>
<p>Край нездарма сінявокім здаецца —</p>
<p>Сіне і светла душы.</p>
<p>Выпаўзлі з нораў на сонцы пагрэцца</p>
<p>Яшчары і мурашы.</p>
<p>Сонечна. Светлараскрылена. Весне.</p>
<p>Ранак. І ранне жыцця.</p>
<p>Чую! Не змоўкла радзімая песня —</p>
<p>Спеўна жанчына люляе дзіця.</p>
<p>Буслікаў светлых крыляе дружына.</p>
<p>Вецер гуллівы сядлае каня.</p>
<p>Да вадапою знаёмай сцяжынай</p>
<p>Ціха ласіха вядзе ласяня.</p>
<p>Мілы мой сын, залатая малеча,—</p>
<p>Почыркам ясным пішы!</p>
<p>Сілай адной знітаваны навечна</p>
<p>Прашчуры і мурашы.</p>
<p> </p>
<p> </p>
<h4><a id="chapter67"></a>ІІ</h4>
<p> </p>
<div class="EPIGRAPH">
<p>Зорка Венера ўзышла над зямлёю...</p>
<p>Максім Багдановіч</p>
</div>
<div class="CLEAR"></div>
<p> </p>
<p>Вось і з дарогі. А скруха — з парогу</p>
<p>(Бы не ішла, неадчэпная, ўслед!):</p>
<p>«Выклічце хуткую,— мне,— дапамогу»,—</p>
<p>Просіць мяне захварэлы сусед.</p>
<p>«Выклічу, як жа! А вы паляжыце».</p>
<p>(Цяжка і стомлена пыхае ён.)</p>
<p>Выкліча хто «Дапамогу» Харыце? —</p>
<p>Там жа, на вёску, адзін тэлефон!</p>
<p>Вось і урач найвышэйшага класу.</p>
<p>Сорак хвілін у змаганні за лёс.</p>
<p>(Выкліча хто «Дапамогу» калгасу:</p>
<p>Жыта палегла і вымак авёс!)</p>
<p>Думна і гэтак трывожна на свеце,</p>
<p>Нібы лістку на спусцелым галлі.</p>
<p>Бомбы падпёрлі дыханне планеце:</p>
<p>Выкліча хто «Дапамогу» Зямлі?!</p>
<p>Зорная поўнач святлюткай сястрою,</p>
<p>Зорны,</p>
<p>трапеча за шыбкаю ліст.</p>
<p>Я на пяшчоту гадзіннік настрою,</p>
<p>Але спружыніць у ім механізм.</p>
<p>Змоўклым гадзіннікам век нас лякае,</p>
<p>Збоем апошніх світальных мінут.</p>
<p>Кроўю планета ужо набракае,</p>
<p>Але паўзе тэрмаядзерны спрут.</p>
<p>Дзесьці не спяць знепакоена маці,</p>
<p>Стогне зямля у гарачай крыві.</p>
<p>Стрэлкі шукаюць на цыферблаце</p>
<p>Міру, лагоды, братэрства, любві.</p>
<p>Людзі. Анёлы і д’яблы. Міране.</p>
<p>Плыць альбо не дабрыні караблю...</p>
<p>Што табе, сэрца, сыграць на кургане,</p>
<p>Як не малітву за маці-зямлю!</p>
<p>Ах, шматутульныя шматпавярхоўкі...</p>
<p>Добра мне жыць. Але сэрца шчыміць:</p>
<p>Солі ў суседа пазычыць нялоўка,</p>
<p>Боязна сэрца ў адчаі раскрыць.</p>
<p>Ўсё пераблытана: хмары, хімеры,</p>
<p>Прорва і мост, справядлівасць і суд.</p>
<p>Смешна прызнацца ў каханні... паперы:</p>
<p>Чыстая,</p>
<p>колькі сцярпела пакут!</p>
<p>Ах, пераможцы уласных мішэняў,</p>
<p>Саладкалюбцы прыгод і карон...</p>
<p>Свет, ты гукаеш, нібы мнагажэнец,</p>
<p>Праз міліёны адкрытых акон,</p>
<p>Светла-вішнёвы і цвет ясянёвы</p>
<p>Ціха плыве над зямлёй, як кілім.</p>
<p>Сэрца вясновае просіць любові,—</p>
<p>Атамны воран цікуе за ім?</p>
<p>Людзі, жывыя мы ў думках і плоці.</p>
<p>Бусел</p>
<p>распятым крыжом на страсе.</p>
<p>Кроіцца час блаславёных эмоцый,—</p>
<p>Робат жалезны пачуцці пасе?</p>
<p>Людзі,</p>
<p>мы тыя ж — аўто і трамваі</p>
<p>Спрэс — у палоне мінут</p>
<p>Самі сябе на падножках трымаем,</p>
<p>Покуль не скончыцца спешны маршрут.</p>
<p>Бачылі вы варону ў кароне</p>
<p>Або як лекцыі шпарыць павук?</p>
<p>Час памяшаўся на абаронах,</p>
<p>На эпідэміі фікс-навук.</p>
<p>Дык вось: такія, браце, «вучоныя»,</p>
<p>Якім бы ў кішэню паболей узяць,</p>
<p>Глядзяць праз акулярыкі пазлачоныя,</p>
<p>Дакладней,— праз пальцы на свет глядзяць!</p>
<p> </p>
<p>Прагне душа разумення і ладу.</p>
<p>Жылка на скроні пульсуе-снуе.</p>
<p>Позна. За поўнач. Пара зарападу.</p>
<p>Але не гаснуць лятункі мае.</p>
<p>Зорна. Балюча. Лагодна. Вяснова.</p>
<p>Голас травы вывучае шаша.</p>
<p>Мы навучыліся жыць адмыслова,</p>
<p>А за убраннем — канае душа.</p>
<p>Збораў замнога. І тлуму замнога.</p>
<p>Гэй, намалюй сабе шлях. Выбірай!</p>
<p>Ўласнапалоннікі раю зямнога,</p>
<p>Дзе ён, інакшы і праведны рай?</p>
<p>Толькі калі прашуміць непагода —</p>
<p>Гнездзяцца думкі (аклятая рэч!):</p>
<p>Як ты змянілася, постаць народа,—</p>
<p>Хоць прад магілаю брацкай укленч!</p>
<p>Мілы мой. Ты. І на коніку — верхі.</p>
<p>Мыслі раяцца (наіўная рэч!).</p>
<p>Нас раз’ядналі аўто і паверхі,</p>
<p>Хоць перад цэрквай спусцелай укленч!</p>
<p>Фортку адкрыю. Горача, душна.</p>
<p>Густа начніцы абселі плафон.</p>
<p>Скруха спынілася на раўнадушшы</p>
<p>Там, дзе ад болю аглух тэлефон.</p>
<p>Век правадоў,</p>
<p>але жаль наш — пячорны,</p>
<p>След замятае спакою мятла.</p>
<p>Дзіўна, яшчэ, як начніца, заўчора</p>
<p>Я акрылёна шукала святла.</p>
<p>Вусны да вуснаў — ці так не хацела?</p>
<p>Вось найвышэйшай пяшчоты вянец.</p>
<p>Час, ты гукаеш, нібы звар’яцелы,</p>
<p>Праз міліёны разбітых сардэц.</p>
<p>Космасу век. Але жах наш — пячорны.</p>
<p>Неандэртальца рагоча шкілет.</p>
<p>Гнеўнае воблака,</p>
<p>дымнае,</p>
<p>чорнае,</p>
<p>Страшнае! — зорны лякае сусвет,</p>
<p>Бачу балючыя вочы Еўропы.</p>
<p>На валасінцы падзея трымціць.</p>
<p>Падаюць зоры. Не спяць тэлескопы.</p>
<p>Зорка-Зямля, ты павінна свяціць!</p>
<p>Век гераічны, гранічны, крынічны.</p>
<p>Выхад да зор. І бязвыхадны штрэк?</p>
<p>Дэмаграфічны, лірычны, трагічны,</p>
<p>Дыпламатычны і каставы век!</p>
<p>Кожны жывы — і без войнаў смяротны,</p>
<p>А на зямлі — катастрофы, разбой...</p>
<p>Суд наш рашаючы і незваротны,—</p>
<p>Суд наш апошні — саміх пад сабой.</p>
<p>Бога няма. Чалавека пытай.</p>
<p>Толькі і ёсць чалавек усясільны.</p>
<p>Досыць Хатыняў і Хірасімаў! —</p>
<p>Плоццю людскою накормлены рай.</p>
<p>Зорным дасвеццем</p>
<p>праз ліхалецці</p>
<p>І праз анафему «зорнай вайне» —</p>
<p>Гамлета прывід васкрэс на планеце</p>
<p>З тым жа пытаннем: «Быць альбо не?»</p>
<p>Покуль да сонца расчынены дзверы</p>
<p>З вераю ў сонечны розум людзей,</p>
<p>Быць! — Я гукаю праз гром і хімеры,</p>
<p>Тулячы сына свайго да грудзей.</p>
<p>І не ў міфічную цягнецца Мекку</p>
<p>Шлях, пазбаўлёны літанняў і лек.</p>
<p>...Чуе ў бядзе чалавек чалавека.</p>
<p>Да Чалавека ідзе Чалавек!</p>
<p> </p>
<p class="sign">Красавік — верасень 1985</p>
<p> </p>
<p> </p>
<h3><a id="chapter68"></a>МАМА І ПТУШКІ</h3>
<p>Горкі беласнежныя падушак — ^</p>
<p>Як з-пад галубінага крыла...</p>
<p>Колькі ёсць на свеце слаўных птушак —</p>
<p>Ты ж у іх усё пераняла!</p>
<p> </p>
<p>Як ад панядзелка — да нядзелі</p>
<p>Дні ў бясконцай працы навылёт:</p>
<p>Ластаўкай нястомнае надзеі,</p>
<p>Горлінкай нязмераных клапот.</p>
<p> </p>
<p>Мпе не страшна на суровым снезе</p>
<p>У бухматым, цёплым каўняры.</p>
<p> </p>
<p>...А ў сінічкі пальчыкі замерзлі!</p>
<p>...Вуціца зімуе ў азяры!</p>
<p> </p>
<p>За грамамі веку, за дажджамі,</p>
<p>За чаканнем сонца і адліг —</p>
<p>Сойка скрухі,</p>
<p>Перапёлка жалю,</p>
<p>Кнігаўка маіх лірычных кніг!</p>
<p> </p>
<p>КЛОПАТ</p>
<p>Цяплынь. Бусліны клёкат.</p>
<p>Над поплавам паплыў.</p>
<p>Ах клопат, вечны клопат,</p>
<p>Калі ж ты лёгкім быў!</p>
<p> </p>
<p>Ці мне гуляць па свеце?</p>
<p>Я выберу вярсту —</p>
<p>Пайду ды ў сельсавеце</p>
<p>За бабку пастаю.</p>
<p> </p>
<p>Сівых вякоў аблічча</p>
<p>З нямой тугой удоў —</p>
<p>Яе зямля ўжо кліча,</p>
<p>Ды трэба бабцы дроў.</p>
<p> </p>
<p>На міг прыціхлі словы,</p>
<p>Між намі — светла — ноч.</p>
<p>І ўспыхваюць, як дровы,</p>
<p>Вясёла</p>
<p>знічкі воч.</p>
<p> </p>
<p>Спазнаўшыя разлукі,</p>
<p>Калёныя ў агні,</p>
<p>На хвартушэчку рукі —</p>
<p>Эпохі карані.</p>
<p> </p>
<p> </p>
<h3><a id="chapter69"></a>ЗЯЛЁНЫ ЖАР</h3>
<p>Дзень пачынаўся невясёлым днём,</p>
<p>Адзін з найзвыклых дзён маіх нібыта.</p>
<p>Якім яшчэ нязведаным агнём</p>
<p>Была ў вясну дарога перакрыта?</p>
<p> </p>
<p>Тэмпература ці адчаю жар</p>
<p>Мяне ў сваім сіле трымалі моцна.</p>
<p>А за шашой зялёны плыў пажар,</p>
<p>Шумела траў вясёлых паўнамоцтва.</p>
<p> </p>
<p>Ілгаў тэрмометр. І маніў прагноз,</p>
<p>Бо ўспыхвалі надзеяй штохвілінна</p>
<p>Зялёныя агеньчыкі бяроз</p>
<p>І ярыны раскошная пярына.</p>
<p> </p>
<p>Хто шчырасць мне паставіў у дакор?</p>
<p>Каму на горла песняй наступіла?</p>
<p>Міргні зялёным вокам, святлафор! —</p>
<p>Няхай душу памілуе Ярыла.</p>
<p> </p>
<p> </p>
<h3><a id="chapter70"></a>ODI ET AMO <sup><a href="#footnote-2">2</a></sup></h3>
<p>Рукі да неба ўзляцелі.</p>
<p>Позна. Згушчалася драма.</p>
<p>Так і жылі, як схацелі.</p>
<p>Оdі еt аmо.</p>
<p> </p>
<p>Душы няшчадна гарэлі,</p>
<p>Полымя — як над лясамі.</p>
<p>Хтосьці купляў імартэлі.</p>
<p>Аmо.</p>
<p> </p>
<p>Год перакроены болем.</p>
<p>Ноччу пасівела мама.</p>
<p>Хто падзяліў нас з табою?</p>
<p>Оdi еt аmо.</p>
<p> </p>
<p>Сыплецца, сыплецца наквець,</p>
<p>Кожны пялёстак, што камень.</p>
<p>Колькі ж вякоў табе, памяць?</p>
<p>Оdі</p>
<p>еt</p>
<p>аmо.</p>
<p> </p>
<p> </p>
<h3><a id="chapter71"></a>ДАВЫД-ГАРАДОК У ЧАС ПАВОДКІ</h3>
<p>На гэты раз не за гаючай песняй —</p>
<p>Мой кузавок нясе на віражы:</p>
<p>Імчуся на паніклае Палессе,</p>
<p>Дзе кожны дзень амаль адны дажджы.</p>
<p> </p>
<p>Густых бяроз мільгае пагранічча.</p>
<p>Не пазнаю цябе, Гарынь-рака.</p>
<p>Шуміць вадой і пеніцца аблічча</p>
<p>Быліннага Давыда-Гарадка.</p>
<p> </p>
<p>Плывуць стагі, плывуць, як рыбы, дровы.</p>
<p>(Рухавы дзед, бы з карабля матрос.)</p>
<p>Плывуць мяхі і рыжыя каровы.</p>
<p>Ашчэрана глядзіць забыты пёс.</p>
<p> </p>
<p>З усёй, як ёсць, жыццёвае навукі —</p>
<p>І сонца не папросіцца ў радок.</p>
<p>Яшчэ мацней свае з’ядналі рукі</p>
<p>Стары Давыд і юны Гарадок.</p>
<p> </p>
<p>Жартуе дзед: «Як даму, браў Еўропу.</p>
<p>Як ні касіў, а не скасіў Кашчэй.</p>
<p>Гэй, не было такога йшчэ патопу,</p>
<p>Каб спрахлі мы і згібелі нашчэнт!»</p>
<p> </p>
<p> </p>
<h3><a id="chapter72"></a>ДАКОСІНЫ</h3>
<p>Працяжная, вясельная</p>
<p>Запеўка, ты адкуль?</p>
<p>Эх, луг, зялёны хмель мой,</p>
<p>Ты скошаны «пад нуль».</p>
<p> </p>
<p>Але такой шкадобы!</p>
<p>Накрыема сталы,</p>
<p>Нальём адной асобе</p>
<p>Цягучае смалы</p>
<p> </p>
<p>За тое, што прасіла,</p>
<p>Каб быў дажджлівым дзень;</p>
<p>За тое, што касіла,</p>
<p>Як цень цераз пляцень.</p>
<p> </p>
<p>...А вочы, што чарніцы.</p>
<p>І ўчуе талака</p>
<p>Лагодны жаль ўдавіцы:</p>
<p>«Не гнеўце мужыка!»</p>
<p> </p>
<p>Пачне смычок пілікаць,</p>
<p>Аклікне сэрцы сёл.</p>
<p>І асыпацьме ліпа</p>
<p>Мядовы цвет на стол.</p>
<p> </p>
<p> </p>
<h3><a id="chapter73"></a>У 300 КІЛАМЕТРАХ АД МІНСКА</h3>
<p>Гарэзны верш</p>
<p> </p>
<p>Зямля, лагодай крытая,</p>
<p>Бульбяная правізія...</p>
<p>Жыву без вока крытыка,</p>
<p>Яшчэ — без тэлевізара.</p>
<p> </p>
<p>Як чорная заложніца,</p>
<p>Далонька загрубелая.</p>
<p>Ды весела палошчацца</p>
<p>Ў рацэ сукенка белая.</p>
<p> </p>
<p>Дарожная, мурожная</p>
<p>Трава праз камень точыцца.</p>
<p>І ў навіну мне кожная</p>
<p>Сарока-пераплётчыца.</p>
<p> </p>
<p>Камбайн, што конь узмылены,</p>
<p>Саломай зацярушаны.</p>
<p>Зялёная ідылія! —</p>
<p>Вярба частуе грушамі.</p>
<p> </p>
<p>Калі граду апратаю,</p>
<p>Што ў лапухах калышацца,</p>
<p>Пайду і дзятлу ўсватаю</p>
<p>Усё, што не напішацца!</p>
<p> </p>
<p> </p>
<h3><a id="chapter74"></a>ПРЫТЧА ПРА БОЧКУ</h3>
<p>На шырыні, на дабрыні,</p>
<p>На пункціках алоўка</p>
<p>Рабілі бочачку два дні,</p>
<p>Стругалі дошкі лоўка.</p>
<p> </p>
<p>Быў першы майстар гаваркі,</p>
<p>Я помню фразу тую:</p>
<p>«Салі капусту ці гуркі,—</p>
<p>За якасць — гарантую».</p>
<p> </p>
<p>Другі, прасмольваючы дно,</p>
<p>Вясёлым вокам бліснуў:</p>
<p>«Я гарантую, што й віно</p>
<p>Ў ёй сто гадоў не скісне».</p>
<p> </p>
<p>Ну і майстры. Ну й лаўкачы:</p>
<p>Як зграбна бочку збілі!</p>
<p>Вось і надзеты абручы.</p>
<p>А клёпачкі — забылі.</p>
<p> </p>
<p> </p>
<h3><a id="chapter75"></a>ПАРФЕН І ХВЕДАР</h3>
<p>З размовы</p>
<p> </p>
<p>— Ну, ці злавіў хоць пару карасёў?</p>
<p>— Ды шчупака ў тры метры, панімаеш?!.</p>
<p>— Чаму ўвабраўся, пане, у рыззё,</p>
<p>А ці купіць за што, Парфен, не маеш?</p>
<p>— Яшчэ і гэта ў дзюрках не цвіце.</p>
<p>— Падумаў бы, Парфене, пра культуру.</p>
<p>— А што? Каб потым вешаць на плаце!</p>
<p>— Не, ты павесь на ўласную хвігуру.</p>
<p>Во, кепка — хоць на пудзіла налож...</p>
<p>— А што, яна пячэ табе няйначай?</p>
<p>— Чаго такі ты востры, быццам нож?</p>
<p>— Буваю, брат, нібыта нож, гарачы.</p>
<p>— Ў адной куфайцы — столькі зім і лет?!</p>
<p>— На баль пайду — займу ў цябе, суседзе.</p>
<p>— Чаго кіпіш, Парфен, як макаў цвет?</p>
<p>— Ат! Гаварыць з табой праціўна, Хведзя!</p>
<p> </p>
<p> </p>
<h3><a id="chapter76"></a>МАЦЕЙ І ПЦІМЕЯ</h3>
<p>Разліў садоў ды салаўіны пошчак,</p>
<p>Зялёнаму жыццю няма граніц.</p>
<p>І на сяле, адкрытым, нібы плошча,</p>
<p>Усё відно да саменькіх драбніц:</p>
<p> </p>
<p>Дзе крот жыве, а дзе трашчыць сарока.</p>
<p>Каго багацце смокча, як удаў.</p>
<p>Хто шчытны плот узвёў да самых вокан,</p>
<p>Хто незаконна лесу нацягаў.</p>
<p> </p>
<p>Хто хлебануў — ушчэрць! — вайны і гора.</p>
<p>Каго — дагэтуль! — доля не знайшла.</p>
<p>...А вось яны спяшаюцца у горад,</p>
<p>Пакуль зара на небе не ўзышла.</p>
<p> </p>
<p>І валіцца гадзіннік з рук Мацея,</p>
<p>І колецца дыван, як асака.</p>
<p>І сцеражэцца чапялы Пцімея,</p>
<p>Што ўкрала у суседкі мужыка.</p>
<p> </p>
<p> </p>
<h3><a id="chapter77"></a>КАМЕНЬ</h3>
<p>Акравак невядомае планіды?</p>
<p>(Час выветрыў яго і абвастрыў.)</p>
<p>А тут усе гавораць: гэта ідал</p>
<p>І невядома хто яго стварыў!</p>
<p> </p>
<p>Магчыма, быў каменячос калісьці</p>
<p>У гэтым краі, бедным на багоў.</p>
<p>Бабулька твар цікаўны перахрысціць</p>
<p>І тут жа — заспяшае ад яго.</p>
<p> </p>
<p>У глебу ўрос. Яго не зваліць вецер,</p>
<p>Як не звалілі дымныя вякі.</p>
<p>І толькі — скрозь дапытлівыя дзеці</p>
<p>Абсядуць камень, нібыта шпакі.</p>
<p> </p>
<p>І з вамі я хачу паверыць, дзеці,</p>
<p>У дабрыню і ў шчыры свет без хмар.</p>
<p>...Чакаю год, чакаю пяць і дзесяць:</p>
<p>А раптам блісне чалавечы твар?!</p>
<p> </p>
<p> </p>
<h3><a id="chapter78"></a>КАЛІНА ЗІМЫ</h3>
<p>Полымем зыркім душу апаліла.</p>
<p>Полымем белым ўзняло з небыцця.</p>
<p>...Ой жа зімой закіпае каліна,</p>
<p>Гронка яе — як надзея жыцця.</p>
<p> </p>
<p>Позняя ягадка позняй спакусы.</p>
<p>Вэлюм маёвы растаў па вясне.</p>
<p>Запунсавела-прыпухлыя вусны</p>
<p>Свецяцца ціха-шчасліва праз снег.</p>
<p> </p>
<p>Выберу сёння якую вандроўку,</p>
<p>Каб неўталоннай душы дагадзіць?</p>
<p>Светла аклікну каліну-сяброўку —</p>
<p>Сумам маім на мяне паглядзіць.</p>
<p> </p>
<p>Белапушыстыя ўскінуты бровы.</p>
<p>Час замірання. І час адкрыцця.</p>
<p>Доля мая — нібы гронка любові</p>
<p>Б’ецца над сцішанай голькай жыцця.</p>
<p> </p>
<p> </p>
<h3><a id="chapter79"></a>ПРЫЗНАННЕ ВАЧАМІ</h3>
<p> </p>
<h4><a id="chapter80"></a>ВОБЛІК</h4>
<p>Столькі светлай журбы у паглядзе,</p>
<p>Бы купальскі касцёр не ачах,</p>
<p>У сто першым, ў стотысячным радзе</p>
<p>Я пазнаю Цябе па вачах.</p>
<p> </p>
<p>Колькі зор маладых, невядомых!</p>
<p>Колькі неба на лёгкіх плячах!</p>
<p>Паміж твараў чужых і знаёмых</p>
<p>Я шукаю Цябе па вачах.</p>
<p> </p>
<p>Мо на вольнай дарожаньцы лепей</p>
<p>Спазнаваць адрачэнне і страх?</p>
<p>Ад бяды, ад агню хай аслепну —</p>
<p>Я убачу Цябе па вачах.</p>
<p> </p>
<p>Ах, якога святла біятокі</p>
<p>Прашываюць — і рвуцца па швах?</p>
<p>Як жывецца Табе, мой далёкі,—</p>
<p>Я спытаю Цябе па вачах.</p>
<p> </p>
<p>Што ж так снішся глухімі начамі</p>
<p>З лёсам неба на цяжкіх плячах?</p>
<p>Не страляй залатымі вачамі!</p>
<p>...Адчуваю Цябе па вачах.</p>
<p> </p>
<p> </p>
<h4><a id="chapter81"></a>1</h4>
<p>Хто там прыдумаў, што выстылі страсці?</p>
<p>Раскашавацца лістам і траве.</p>
<p>Схоплена вечнаімгненнае шчасце:</p>
<p>Дзіўнае воблака ў небе плыве.</p>
<p> </p>
<p>Вецер блакітны і вецер зялёны</p>
<p>Хай пагуляюць сабе ў галаве.</p>
<p>Знойдзен адзіны пагляд незамглёны —</p>
<p>Дзіўнае воблака ў небе плыве!</p>
<p> </p>
<p>Ах, як на ласку завышаны цэны!</p>
<p>Здраджвае нітка дакладнай канве.</p>
<p>Слухаю вочы і слухаю сцены —</p>
<p>Дзіўнае воблака ў небе плыве!</p>
<p> </p>
<p>О як спяшаецца вечны гадзіннік,</p>
<p>І тэлефон Вас на часткі ірве!</p>
<p>Пух тапалёвы ці ўскрык лебядзіны —</p>
<p>Белае воблака ў небе плыве.</p>
<p> </p>
<p>Шлях разматае назад завіруху,</p>
<p>Будзе загойна сляды замятаць.</p>
<p>Мілы, ці зналі душэўную скруху:</p>
<p>Боязна поўныя вочы падняць.</p>
<p> </p>
<p>А справа ў тым, што неаднойчы пало­халі і раздзіралі душу маю — не, толькі не вочы: з лёду і шкла, растопленага лампаднага масла, застыглай чорнай смалы, цвікамі ўбітыя ў роўны фанерны квадрат, пустыя адтуліны шпакоўняў, глухія працяжнікі, як сцёртыя з аблічча звычайнай школьнай гумкай, а — такса­ма: нажніцы, таплякі, абцасы, шпрыцы, воўчыя ягады, вілы, іголкі, англійскія замкі...</p>
<p>Але гэта было дзіўнае супадзенне вачэй, хоць і на адлегласці, хоць і на тым грунтоўна-дасканалым бар’еры, які раздзяляў раз і назаўсёды. А ці гэта мне падалося? Вочы ж былі вышэй бар’ера і вышэй саміх нябесных зорак! Яны былі вышэй самай трапяткой паэзіі!</p>
<p> </p>
<p> </p>
<h4><a id="chapter82"></a>2</h4>
<p>Бар’ер. Які бар’ер</p>
<p>Мы выдумалі самі?</p>
<p>Чым плацяць за давер?</p>
<p>Я адкажу:</p>
<p>— Вачамі!</p>
<p> </p>
<p>Яшчэ ў нас не было</p>
<p>Ні стрэчы, ні расстання.</p>
<p>Адкуль жа б’е святло</p>
<p>Бясконцага світання?</p>
<p> </p>
<p> </p>
<p>Мне чуецца лягчэй</p>
<p>За променем магічным.</p>
<p>Не пазычаць вачэй.</p>
<p>(Сама магу пазычыць.)</p>
<p> </p>
<p>Трывогу прыручу.</p>
<p>Стрыножу пал адчаю.</p>
<p>Я вуснамі маўчу.</p>
<p>Цалую Вас — вачамі!</p>
<p> </p>
<p> </p>
<h4><a id="chapter83"></a>3</h4>
<p>Няроўны ўзрост і час.</p>
<p>Жывём як за замкамі.</p>
<p>Не патрывожу Вас</p>
<p>Дарэмнымі званкамі.</p>
<p> </p>
<p>Я з лесу. З лугаўя.</p>
<p>З азерца. І з балота.</p>
<p>І што для Вас мая</p>
<p>Маленькая істота?</p>
<p> </p>
<p>І пра якія чары</p>
<p>Нашэпча Вам мой луг?</p>
<p>Сямейны, звыклы круг —</p>
<p>Далёка не ганчарны!</p>
<p> </p>
<p>О хай Вам сняцца сны</p>
<p>І хоць адзін — прарочы!</p>
<p>...Да неба ці вясны</p>
<p>Мяне прыбілі вочы?</p>
<p> </p>
<p> </p>
<h4><a id="chapter84"></a>4</h4>
<p>У глыбіні начэй,</p>
<p>Дзе светлячкі лунаюць,</p>
<p>Не вынесу вачэй!</p>
<p>Яны па мне страляюць.</p>
<p> </p>
<p>Што робіцца з вясной:</p>
<p>Кіпіць, сышоўшы з тропу.</p>
<p>...Яны ж бягуць за мной</p>
<p>З вясновага патопу.</p>
<p> </p>
<p>Што дзеецца з душой:</p>
<p>Затоплена вачамі.</p>
<p>Між гордай цішынёй —</p>
<p>Я ўскрык. А Вы — маўчанне.</p>
<p> </p>
<p>Шуміць і скача свет,</p>
<p>Расхрыстаны і босы.</p>
<p>Банальны мой сюжэт:</p>
<p>Я поле. Вы — нябёсы.</p>
<p> </p>
<p> </p>
<h4><a id="chapter85"></a>5</h4>
<p>Мама, нада мною не журыся,</p>
<p>Не шукай гаючае травы.</p>
<p>Бачыш, як высока узняліся</p>
<p>Нашы песні — нашы журавы.</p>
<p> </p>
<p>Родная, мо досыць на парозе</p>
<p>Каратаць жыццёвыя кругі?</p>
<p>...Як адзін загіне у дарозе —</p>
<p>Вернецца, не згубіцца другі.</p>
<p> </p>
<p>Не Яга, не злая патароча</p>
<p>Мне ў маленстве сцежку перайшла.</p>
<p>І калі не сплю глыбокай ноччу —</p>
<p>Гэта ад высокага святла.</p>
<p> </p>
<p>Мілая, то лёс мяне сурочыў,</p>
<p>Каб заўсёды зорнаю была.</p>
<p>І калі пяю глыбокай ноччу —</p>
<p>Гэта ад нязгаснага святла.</p>
<p> </p>
<p>Пэўна, буду паміраць я двойчы</p>
<p>У імя азёр і зорных ніў.</p>
<p>На паўнеба сёння — толькі вочы</p>
<p>Спеўны лес удзячна запаліў.</p>
<p> </p>
<p> </p>
<h4><a id="chapter86"></a>6</h4>
<p>Крыляйце, журавы</p>
<p>Высокага адчаю.</p>
<p>...О гэтак блізка Вы</p>
<p>Не небам — а вачамі!</p>
<p> </p>
<p>Аціхнуць паплавы.</p>
<p>І бор пазалачае.</p>
<p>...О гэтак ясна Вы</p>
<p>Не словам — а вачамі!</p>
<p> </p>
<p>Трывучы мой парод,</p>
<p>А песняю — параніш.</p>
<p>Хай схлусіць хіжы рот.</p>
<p>Вачамі — не падманіш.</p>
<p> </p>
<p>Дзень добры, зоў і рух,</p>
<p>Грыбная аблачына!</p>
<p>Хай здрадзіць подлы дух.</p>
<p>Вачамі — немагчыма.</p>
<p> </p>
<p> </p>
<h4><a id="chapter87"></a>7</h4>
<p>Абвостраны мой слых —</p>
<p>(Як боль разварушыла)</p>
<p>Не крала зор чужых.</p>
<p>І духам не грашыла.</p>
<p> </p>
<p>Але даю зарок,</p>
<p>Нібы пасля патопу.</p>
<p>Ды выхапіць мой зрок</p>
<p>Ваш светлы лік з натоўпу.</p>
<p> </p>
<p>Радней і балючэй</p>
<p>Нахлыне азарэнне.</p>
<p>Не апускай вачэй,</p>
<p>Журлівае імгненне!</p>
<p> </p>
<p>Святло і вышыня.</p>
<p>Да ласкі свет ахвочы.</p>
<p>...«Паўцарства — за каня!»?</p>
<p>Я аддала б — за вочы!</p>
<p> </p>
<p> </p>
<h4><a id="chapter88"></a>8</h4>
<p>Салодкі боль, не знацьмеш ты спачыну.</p>
<p>Кахаю я — і ў тым мая віна.</p>
<p>...Яшчэ адну біблейскую жанчыну</p>
<p>Прыбіла, нібы зорку да акна.</p>
<p> </p>
<p>Святло маё, а ты не кропля ў моры!</p>
<p>Няхай заваліць розным тлумам быт.</p>
<p>...Пісала вершы і будзіла зоры</p>
<p>Усё-такі не Ева, а Ліліт.</p>
<p> </p>
<p>Святло, ты не мяняешся з гадамі,</p>
<p>Хоць час не толькі промнямі спавіт.</p>
<p>Вачмі якімі свеціш ты, Адаме,—</p>
<p>Ці не вачамі зорнае Ліліт?</p>
<p> </p>
<p>Глыбока п’ю шчаслівае маўчанне.</p>
<p>Душа ці зорка высіцца ўгары?</p>
<p>...Пагавары са мной, Зямля, вачамі.</p>
<p>І ты, Сусвет, вачамі гавары.</p>
<p> </p>
<p> </p>
<h3><a id="chapter89"></a>* * *</h3>
<p>Куды ні гляну — гурбы маразоў,</p>
<p>Скупы праменьчык дзённага свяціла.</p>
<p>Навошта ён з’яўляецца ізноў</p>
<p>Той чалавек, якога я забыла?</p>
<p> </p>
<p>Я памірала. Тысячу разоў.</p>
<p>Даўжніцаю была зіме і маю.</p>
<p>Ды немінуча паўстае ізноў</p>
<p>Той чалавек, якога пазбягаю.</p>
<p> </p>
<p>Хто выдумаў даверлівасці код,</p>
<p>Калі душой кіруе незалежнасць?</p>
<p>Між намі шлях у цэлых дзесяць год,</p>
<p>Між намі толькі вочы і бянтэжнасць.</p>
<p> </p>
<p>Як вераломна — спрэс! — цвітуць сады,</p>
<p>Што і гаркоты больш не заўважаю...</p>
<p>Чакаю — скрозь! Чакаю — назаўжды</p>
<p>Таго, каго пазбыла. І кахаю!</p>
<p> </p>
<p> </p>
<h3><a id="chapter90"></a>ДА ВАС</h3>
<p>Аціхлі дрэвы і шляхі,</p>
<p>Каб голас Ваш змагла пачуць я.</p>
<p>Так растапляюць лёд глухі</p>
<p>Вясны жаданыя пачуцці.</p>
<p> </p>
<p>Пастойце ж на гары крутой!</p>
<p>Нам усё роўна дыхаць розна.</p>
<p>Так белізны сваёй святой</p>
<p>Засарамаціцца бярозка.</p>
<p> </p>
<p>Я аддала сябе сама</p>
<p>Ва ўладу полымя і скрухі.</p>
<p>Каторы год між нас — зіма,</p>
<p>Ляцяць гады, як завірухі.</p>
<p> </p>
<p>Сачу задумнай сіратой</p>
<p>Адзін пагляд, што мілы зроку.</p>
<p>Пабудзьце ж на гары крутой!</p>
<p>Я пакланюся Вам здалёку.</p>
<p> </p>
<p> </p>
<h3><a id="chapter91"></a>ДВА ГАДЫ НАЗАД</h3>
<p>Ах, два гады назад</p>
<p>Я выбірала фарбы</p>
<p>Да постаці тваёй</p>
<p>І да твайго з’яўлення,</p>
<p>Жадаючы наблізіць жару кроў</p>
<p>Да уяўлення гліны-ідэала.</p>
<p>Ах, два гады назад!</p>
<p> </p>
<p>Ах, два гады назад</p>
<p>Імчала, як дзяўчынка,</p>
<p>На ўсякі тлумны збор,</p>
<p>Каб хоць вачамі,</p>
<p>Безназоўна, стрэцца</p>
<p>І апускаць іх, нібы вучаніца,</p>
<p>Не ведаючы алгебры закон!</p>
<p>Ах, два гады назад!</p>
<p> </p>
<p>Ах, два гады назад</p>
<p>Было здзіўленне сэрца,</p>
<p>Было з’яўленне цуда</p>
<p>І стыхіі,</p>
<p>Якія неслі па дыяганалі</p>
<p>Мой акрылёны, непазбежны крок...</p>
<p> </p>
<p>Шкада, о я не ведала,</p>
<p>Не знала,</p>
<p>Што ты, нібы забранзавелы помнік,</p>
<p>Глядзіш, на жаль, аднолькава на ўсіх.</p>
<p> </p>
<p> </p>
<h3><a id="chapter92"></a>ПА ШЧЫРАСЦІ, УНІЗ</h3>
<p>Дарунак ці сюрпрыз</p>
<p>Прыдбалі мне вякі?</p>
<p>...Па шчырасці,</p>
<p>уніз</p>
<p>Да саду, да ракі.</p>
<p> </p>
<p>Тут балацяны хмыз</p>
<p>І шыр ва ўсе бакі.</p>
<p>Па радасці,</p>
<p>уніз</p>
<p>Да сэрца, да рукі.</p>
<p> </p>
<p>Шаломам шалаша</p>
<p>Атуліцца давер.</p>
<p>(А я да Вас ішла</p>
<p>Па міласці, уверх.)</p>
<p> </p>
<p>Душы маёй капрыз</p>
<p>Загояць маразы.</p>
<p>Па гордасці,</p>
<p>уніз</p>
<p>Да ўсмешкі, да слязы!</p>
<p> </p>
<p> </p>
<h3><a id="chapter93"></a>УСЁ ВЫДАТНА</h3>
<p>Ўсё выдатна, божа мой,</p>
<p>Ні адной зары не згасла!</p>
<p>Можаш з вернасці маёй</p>
<p>Віць тугое перавясла.</p>
<p> </p>
<p>О глухі ідэаліст,—</p>
<p>Мой нязведаны каханы,</p>
<p>Можаш так, як гойны ліст,</p>
<p>Прыкладаць мяне да раны.</p>
<p> </p>
<p>Прыпазнілася, відаць,</p>
<p>На святло з твайго прамення,</p>
<p>Можаш сцены збудаваць</p>
<p>З белакаменнага цярпення.</p>
<p> </p>
<p>Зачакалася — каго?</p>
<p>Балючэй жыву з узростам.</p>
<p>Можаш з горачка майго</p>
<p>Затапіць варожы востраў.</p>
<p> </p>
<p>Можаш зліцца на мяне,</p>
<p>На калючую, на ёлку...</p>
<p>Ды з характару — о не,</p>
<p>Не зляпіць табе свісцёлку.</p>
<p> </p>
<p> </p>
<h3><a id="chapter94"></a>СТРЫЖЫ НАЧНЫЯ</h3>
<p>Стрыжы начныя, ластаўкі ў зеніце,</p>
<p>Хоць на хвілінку сонца запыніце.</p>
<p>Няўжо сюды я ехала дарма?..</p>
<p>Якая песня зноў начуе ў жыце,—</p>
<p>Аб тым сакрэце мне не гаварыце:</p>
<p>Аб самым-самым — допыту няма!</p>
<p> </p>
<p>Дажджы сівыя, бліскаўкі-маланкі,</p>
<p>Аціхніце ну хоць бы на світанку.</p>
<p>Няўжо чаканы промень абміне?</p>
<p>Якія тут світалі вышыванкі,</p>
<p>Звінелі тут якія калыханкі!..</p>
<p>Мне горача. Не крайце сэрца мне.</p>
<p> </p>
<p> </p>
<h3><a id="chapter95"></a>МЫЦЦЁ АКНА</h3>
<p>Да слязінкі прамыю аконца,</p>
<p>Будзе ласкай хмялець галава.</p>
<p>О, якое ўлюбёнае сонца:</p>
<p>Снег прачэшацца, гляне трава!</p>
<p> </p>
<p>Ой, ды іншае долі не трэба,</p>
<p>Хоць знясло крыгаломам масты.</p>
<p>О, якое сінюткае неба:</p>
<p>Снег прачэшацца, глянуць лісты!</p>
<p> </p>
<p>Будзе год залаты, хлебадайны,</p>
<p>Грозны год ярыну абміне.</p>
<p>Як вясна, я стаю маладая</p>
<p>У шырокім і чыстым акне.</p>
<p> </p>
<p>Толькі дзіўная сінь, толькі дрэвы,</p>
<p>Толькі ласкай баліць галава!..</p>
<p>Ты шукаў маю сцежку? Дарэмна.</p>
<p>Снег кладзецца, і гіне трава.</p>
<p> </p>
<p> </p>
<h3><a id="chapter96"></a>ФЕНІКС</h3>
<p>Анямею: вы наздзіў вясёлы,</p>
<p>Быццам не кранала вас бяда.</p>
<p>— ...год з’яўлення ваш?</p>
<p>— Ды 37-мы.</p>
<p>— Помніце маленства?</p>
<p>— Лебяда.</p>
<p> </p>
<p>— Пэўне, род вялікі ў вас?</p>
<p>— Вядома.</p>
<p>Нібы ў тога дзядзькі-цыгана...</p>
<p>— Сто братоў ды сёстраў?!</p>
<p>— У дзетдоме.</p>
<p>Палавіну — выбіла вайна.</p>
<p> </p>
<p>Анямею. Літасцівы божа:</p>
<p>Перад ім, з пытаннямі? Дзяўчо!</p>
<p> </p>
<p>Ды кладзецца лёгка і прыгожа</p>
<p>Даланя асілка на плячо.</p>
<p> </p>
<p> </p>
<h3><a id="chapter97"></a>БРАТ</h3>
<p>Калі акно прасвечваюць зарніцы</p>
<p>І град страляе з громам неўпапад,—</p>
<p>Няма ў сястры</p>
<p>сардэчнае сястрыцы,</p>
<p>Ёсць толькі брат. Названы мною — брат.</p>
<p> </p>
<p>Самоты гордай скінуўшы карону,</p>
<p>Укленчыўшы грамам, як абразам,</p>
<p>Я пазваню яму па тэлефону!</p>
<p>Не, ён пачуе — і пазвоніць сам!</p>
<p> </p>
<p>Бог ведае, калі наступіць ранак</p>
<p>І будзе сэрцу кожны промень рад.</p>
<p>А ноч гудзе, і ў зарыве маланак</p>
<p>Танюткую рабіну лупіць град.</p>
<p> </p>
<p>Будуе межы час і крышыць сцены,</p>
<p>Каб месцачка было для шчырых свят.</p>
<p>Мой дзіўны друг і дар мой неацэнны,</p>
<p>Мой чуйны брат. І дзякуй лёсу,— брат!</p>
<p> </p>
<p> </p>
<h3><a id="chapter98"></a>ПАСЛЯ ТРАЎМЫ</h3>
<p>Здавалася: ні голасу, ні цела.</p>
<p>А ў галаве — сірэны і званы.</p>
<p>І аднаго тады душа хацела:</p>
<p>Упасці у сівыя палыны!</p>
<p> </p>
<p>Смылела ноч, палаты дыярама,</p>
<p>І чорны прывід кратаў за руку.</p>
<p>І знала я: рыдае дзесьці мама</p>
<p>І, ледзь жывая, едзе ў цягніку.</p>
<p> </p>
<p>Кругі шляхоў, як чорныя пласцінкі,</p>
<p>І смутнай хваляй — сэрца ускалых.</p>
<p>І курс немедыцынскае лацінкі</p>
<p>«Реr аsреrа...» — будзілі хворы слых.</p>
<p> </p>
<p>Мне сорамна цяпер і не да твару</p>
<p>Маленне прорвы воўчай ці грудка...</p>
<p>І знаю я: ёсць тысячы аварый</p>
<p>На ўдары сэрца, думкі і радка!</p>
<p> </p>
<p>Прайду быллём і церпкай лебядою.</p>
<p>І на жыццё развяжа вочы сын.</p>
<p>...Гляджу, як прад усмешкай маладою</p>
<p>Дрыжыць сухі, збянтэжаны палын.</p>
<p> </p>
<p> </p>
<h3><a id="chapter99"></a>ПАДМАНВАЮ СЯБЕ...</h3>
<p>Падманваю сябе, свой дзень пусты,—</p>
<p>Нібыта міска стравы ў ліхалецце.</p>
<p>Пішу не вершы я — пішу лісты,</p>
<p>Пяро макнуўшы ў думнае дасвецце.</p>
<p> </p>
<p>Яснее зрок, але у цемнаце</p>
<p>Заходзіцца бязгучным рэхам сэрца.</p>
<p>Загойваю сябе на той вярсце,</p>
<p>Дзе нам з табой не доліла сустрэцца.</p>
<p> </p>
<p>Стаміўся ад уражанняў паэт.</p>
<p>Маленькі сын ад чэрствасці хварэе.</p>
<p>Крыжы трывожнай памяці! А свет...</p>
<p>Завалы кніг! А людзі не дабрэюць.</p>
<p> </p>
<p>Дрыготкія лаўлю агні вачэй,</p>
<p>Якія свецяць толькі мне, здаецца.</p>
<p>Падманваю сябе, пакуль яшчэ</p>
<p>Цыганка-рыфма плача і смяецца.</p>
<p> </p>
<p> </p>
<h3><a id="chapter100"></a>ЖЫВУЛЬНІК</h3>
<p>Белагаловы май</p>
<p>У фрэнчыку зялёным.</p>
<p>Трыпутнік, затрымай</p>
<p>Мяне перад адхонам.</p>
<p> </p>
<p>З агню ці з каяцця</p>
<p>Я зноў шукаю выйсця?</p>
<p>З жыцця і з небыцця</p>
<p>Ты выкрасаеш лісце.</p>
<p> </p>
<p>Карэністы ў вясну</p>
<p>І ў восень — апантаны,</p>
<p>З табой варожыць сум,</p>
<p>Цябе кладуць да раны.</p>
<p> </p>
<p>Накрые дол зіма.</p>
<p>І вецер, як цырульнік.</p>
<p>Ды мама нездарма</p>
<p>Заве цябе «жывульнік».</p>
<p> </p>
<p>Любві маёй вясло,</p>
<p>І песня маладая,</p>
<p>І завязь юных слоў —</p>
<p>Жывульнікам жывая!</p>
<p> </p>
<p> </p>
<h3><a id="chapter101"></a>ДОМА</h3>
<p>Тут просіць каня «пі-і-ць!»,</p>
<p>Тут сонца залатое.</p>
<p>Ці ж варта варушыць</p>
<p>Балючае — былое...</p>
<p> </p>
<p>Травіцы накрышыць,</p>
<p>Ператрасці падушкі;</p>
<p>Суседцы падарыць</p>
<p>Вясёлыя істужкі.</p>
<p> </p>
<p>Пазбыць скляпенне кніг,</p>
<p>Што болю не адкупіць,</p>
<p>І глянуць — хоць на міг! —</p>
<p>Ў акно, што ўсё насупраць.</p>
<p> </p>
<p>Праніжа цётка Люба</p>
<p>Гаркотаю асенняй:</p>
<p>«Хадзем, мая галуба,</p>
<p>Ды паварушым сена».</p>
<p> </p>
<p> </p>
<h3><a id="chapter102"></a>* * *</h3>
<p>Крутыя берагі.</p>
<p>Аглухлыя азёры.</p>
<p>«Ты ёсць — і свет другі!» —</p>
<p>Мне чуецца ў прасторы.</p>
<p> </p>
<p>Пад купалам нябёс,</p>
<p>Дзе голас, як літанне,</p>
<p>Такі нам выпаў лёс:</p>
<p>Суцэльнае чаканне.</p>
<p> </p>
<p>Ад промня — да тугі,</p>
<p>Ад жалю — да усмеху.</p>
<p>«Ты ёсць — і свет другі» —</p>
<p>Расколваецца рэха.</p>
<p> </p>
<p>Далёкі, дарагі,</p>
<p>За лесам, за гарою...</p>
<p>Ты ёсць — і свет другі! —</p>
<p>Сама сябе загою.</p>
<p> </p>
<p> </p>
<h3><a id="chapter103"></a>У САДЗЕ МАІХ ЛЕТУЦЕННЯЎ</h3>
<p>Ні многа, ні мала хацела:</p>
<p>А прагнула волі дарослай.</p>
<p> </p>
<p>У садзе маіх летуценняў</p>
<p>Даўно раскашуецца восень.</p>
<p> </p>
<p>Якая ж ты, кветка-пралеска?</p>
<p>Пралеска прасвечана болем.</p>
<p>Барвовыя краскі. І рэзка</p>
<p>Згушчаецца неба над полем.</p>
<p> </p>
<p>Якая ж ты, кветка-сястрыца?</p>
<p>Пад інеем сэрцайка звяла.</p>
<p>Жадаю з крыніцы напіцца,</p>
<p>Ды ў мора крынічка упала.</p>
<p> </p>
<p>Закіньце, малойчыкі, сеці,</p>
<p>Злавіце яе, неслухмянку!</p>
<p> </p>
<p>Салёны, пранізлівы вецер</p>
<p>У садзе блукае да ранку,—</p>
<p>У садзе маіх летуценняў...</p>
<p> </p>
<p> </p>
<h3><a id="chapter104"></a>* * *</h3>
<p>Недалюбіла? Не, не палюбіла</p>
<p>Пазёрства, двухсэнсоўнасць, каламуць.</p>
<p>Ну што б каго мая журба журыла,—</p>
<p>Не-не ды вострым слоўкам упякуць!</p>
<p> </p>
<p>Але пульсуй, высокая часіна!</p>
<p>Выходзь, душа, са звыклых берагоў!</p>
<p>Memento mori?<sup><a href="#footnote-3">3</a></sup>  Думаю пра сына,</p>
<p>Пра сэрцайка чуллівае яго.</p>
<p> </p>
<p>Па дабрыні, па шчырай песні голад.</p>
<p>Налегцы мчаць гадкоў маіх вазы.</p>
<p>Гартуй, высокі лёс,— высокі холад!</p>
<p>Пякучы снег, прапальвай да слязы!</p>
<p> </p>
<p>Зліецца хай з людскімі галасамі</p>
<p>Душа на веснім гуку салаўя:</p>
<p>Аптымістычна — горкая, лясная,</p>
<p>Як і сама паэзія мая.</p>
<p> </p>
<p> </p>
<h3><a id="chapter105"></a>* * *</h3>
<p>Аблокі, нібы воўна.</p>
<p>І молада лістам.</p>
<p>Я ад чаго раптоўна</p>
<p>Баюся слова «там»?</p>
<p> </p>
<p>Бульбянік лапавухі</p>
<p>Ўсміхаецца вятрам.</p>
<p>А я з чаго б — да скрухі! —</p>
<p>Баюся слова «там»?</p>
<p> </p>
<p>Гарчаць чабор і мята,</p>
<p>Згасае дня квадрат.</p>
<p>Там дзед ужо. І тата.</p>
<p>Там горкі друг. І брат.</p>
<p> </p>
<p>Там срэбныя аковы</p>
<p>Ляглі на ярыну.</p>
<p>Там тое, што ніколі</p>
<p>Назад я не вярну...</p>
<p> </p>
<p>Сляза непрыхавана</p>
<p>З надзеяй папалам.</p>
<p>Мне рана, рана, рана</p>
<p>Ўзірацца ў бездань — там!</p>
<p> </p>
<p>Тут зоўны полаг ранку,</p>
<p>Карэц вады жывой,</p>
<p>Дарога-самабранка,</p>
<p>І думка-ашуканка,</p>
<p>І светлыня, як нянька,</p>
<p>Над цяжкай галавой.</p>
<p> </p>
<p> </p>
<h3><a id="chapter106"></a>АДЗІНОЧНЫ ЛІК</h3>
<p>...Адгарадзіліся хваробай,</p>
<p>Жыцця уласнага стратэг.</p>
<p>І не брылі вы па калдобах,</p>
<p>І не ўмярзалі ў жорсткі снег.</p>
<p> </p>
<p>І на абед хоць шчаўя міска,</p>
<p>Ды ўсё ж — гарачая! — была.</p>
<p>А ці не пёк вам ногі прысак</p>
<p>Ахвяр з радзімага сяла?</p>
<p> </p>
<p>І ў жылах кроў не бушавала,</p>
<p>Калі пілікаў смерці вальс?..</p>
<p>І вось прайшла яна, навала,</p>
<p>Ля вас, дакладней — міма вас!</p>
<p> </p>
<p>Хвароба, скажаце, цярпенне?</p>
<p>А як змаглі дасюль дажыць,</p>
<p>Што франтавік — вайны сумленне</p>
<p>Бязбожна ў спіну вам глядзіць?</p>
<p> </p>
<p> </p>
<h3><a id="chapter107"></a>СВЯТА МАСАК</h3>
<p>Перад цудам навагодняй казкі</p>
<p>Дзеці самі выбіраюць маскі.</p>
<p> </p>
<p>Верхалазу-жэўжыку — на сёмы...</p>
<p>Модніцы маленькай — пяты год.</p>
<p>Ды з якой прыдумкаю вясёлай</p>
<p>Строіцца касцюм на карагод!</p>
<p> </p>
<p>Будзе шэры воўк і кот вучоны,</p>
<p>Рыжая ліса і Віні Пух.</p>
<p>А для маскі з’едлівага чорта</p>
<p>Дзед для ўнука вывернуў кажух.</p>
<p> </p>
<p>Свет маленства шумны і стракаты.</p>
<p>Са старой, як існасць, даўніны —</p>
<p>Ладзяцца каўбоі і піраты,</p>
<p>Кракадзілы, змеі і сланы.</p>
<p> </p>
<p>Перад святам навагодняй казкі</p>
<p>Дзеці самі выбіраюць маскі,</p>
<p>Смела пазбягаючы апек...</p>
<p> </p>
<p>Ім сягоння, пэўна ж, невядома,</p>
<p>Што свядома йшчэ і несвядома</p>
<p>Носіць маску толькі чалавек!</p>
<p> </p>
<p> </p>
<h3><a id="chapter108"></a>* * *</h3>
<p>Лёгка слалася дарога,</p>
<p>Не скупілася надвор’е,</p>
<p>І ўзляталі нашы думы</p>
<p>Вышай роднага парога,</p>
<p>Вышай коміна над хатай,</p>
<p>Вышай пёрыстых аблок!..</p>
<p> </p>
<p>Ці ж дарэмна зрок і сіла</p>
<p>Перайшлі ў нас з самых мудрых,</p>
<p>Нескароных і ласкавых,</p>
<p>Мужных вояў, шчыраўніц?</p>
<p>Але ж ёсць: лятаем ніжай!</p>
<p>Ніжай праўды і сумлення,</p>
<p>Ніжай ласкі і даверу,</p>
<p>Ніжай розуму свайго.</p>
<p> </p>
<p> </p>
<h3><a id="chapter109"></a>КАНТРАСТЫ</h3>
<p>Ты цяпер немагчыма-далёка.</p>
<p>Вырву з градаў палын і асот.</p>
<p>Але воран — калючае вока —</p>
<p>Прабівае душу навылёт.</p>
<p> </p>
<p>Захінуся шалёнаю сцюжай,</p>
<p>Завяжу вузялочкам кутас.</p>
<p>Чорны воран над белаю ружай:</p>
<p>О, які фантастычны кантраст!</p>
<p> </p>
<p>Я сачу, як пялёсткі злятаюць,</p>
<p>Як зыходзіцца вецер сляпы.</p>
<p>Рызыкоўна праз боль праступаюць</p>
<p>Кіпці ворана, ружы шыпы.</p>
<p> </p>
<p>Адкажы, да чаго б гэта, дружа,</p>
<p>Кружыць,</p>
<p>сну разарваўшы кілім,</p>
<p>Чорны воран над белаю ружай —</p>
<p>Як над выстылым сэрцам маім.</p>
<p> </p>
<p> </p>
<h3><a id="chapter110"></a>ДЗЯКУЙ, АРЛЕКІНА!</h3>
<p>Устаць і ўпасці, ды ізноў на ногі,</p>
<p>Каб чэснай працай зноў світалі дні.</p>
<p>А я ў сляпых пыталася дарогі,</p>
<p>А я ў глухіх маліла дабрыні.</p>
<p> </p>
<p>А я ў нямыя грукалася дзверы,</p>
<p>Дзе толькі ад варот і паварот...</p>
<p>Я клоуну дзівілася на сцэне,</p>
<p>Не бачачы салёна-горкі пот.</p>
<p> </p>
<p>Ну, што ж, ты вельмі ў час мне, Арлекіна</p>
<p>(Даруй за перыфраз: Арле-кіно),</p>
<p>Труха пустых блуканняў і мякіна</p>
<p>Па котлішчах развеяны даўно.</p>
<p> </p>
<p>Ужо ні гром, ні бура не лякае,</p>
<p>Не ўзяць мяне ў абдоймішчы тузе.</p>
<p>Вось лапічак зямлі маёй, якая</p>
<p>На песні узышла, як на слязе.</p>
<p> </p>
<p> </p>
<h3><a id="chapter111"></a>* * *</h3>
<p>Сёння і вечна! — і мы са шчаслівых.</p>
<p>Бульбу пастаўлю, гуркі пасалю.</p>
<p>Я і сама не люблю шкадаўлівых,—</p>
<p>Болей суровых і гордых люблю.</p>
<p> </p>
<p>Ценькая нітачка лёсу-спаткання.</p>
<p>І за туманам агню не відно.</p>
<p>Дык разбудзі маё сэрца да ззяння! —</p>
<p>Хай і пяе, і канае яно,</p>
<p> </p>
<p>Хай не шукае сабе падабенства</p>
<p>Праўдзе і споведзі наперакор.</p>
<p>...Што ж ты шкадуеш мяне,</p>
<p>бы ў маленстве</p>
<p>Вецер шаўковы ды сіні чабор?</p>
<p> </p>
<p> </p>
<h3><a id="chapter112"></a>* * *</h3>
<p>Мне б запыніцца на юрлівай косцы,</p>
<p>Пакладзіста вяршыць астачу зім.</p>
<p>Як бедная ўдава ў мужчынскай вёсцы,</p>
<p>Я многім абавязана, усім.</p>
<p> </p>
<p>Радзінная мая і гаваркая,</p>
<p>Ах, вёска, ты ў прагрэсу на мяжы.</p>
<p>Ды дзе яна, мужчынская такая! —</p>
<p>Ты хоць адну мне сёння пакажы.</p>
<p> </p>
<p>Прайшлі вякі. Пампеі. І Даная.</p>
<p>Але агонь і хіжасць правяць баль.</p>
<p>Як рэчка, што ад хіміі канае,</p>
<p>Я многім абавязана, на жаль.</p>
<p> </p>
<p>Шукаю песню, як іголку ў стозе.</p>
<p>Шукаю кроплю праўды у мане.</p>
<p>Калінаю гарушчай пры дарозе</p>
<p>Я многім абавязана і — не!..</p>
<p> </p>
<p> </p>
<h3><a id="chapter113"></a>МАРЫЯ</h3>
<p>І падкажа мне сцяжыну гром</p>
<p>І яго бурчання адгалоскі.</p>
<p>Я ўвайду ў забыты богам дом</p>
<p>На краёчку апусцелай вёскі.</p>
<p> </p>
<p>Колькі спеўных верасняў сплыло,</p>
<p>Колькі белых адшумела маяў...</p>
<p>Ў доме гэтым ціша і цяпло</p>
<p>І утульна — болей не бывае!</p>
<p> </p>
<p>Ацішэю. Што там да размоў!</p>
<p>На краі самотнае пяшчоты</p>
<p>Не баіцца цётухна грамоў,</p>
<p>Як і не баіцца адзіноты.</p>
<p> </p>
<p>Тэпае ад печы да стала,</p>
<p>На партрэты дзетак пазірае.</p>
<p>(Вось і ўсіх вачамі абняла!)</p>
<p>Час такі — што лепей не бывае.</p>
<p> </p>
<p>Час такі,— да хуткасцяў ахвоч,</p>
<p>Нават з мёдам — часта несалодкі.</p>
<p>Малітоўны погляд карых воч</p>
<p>Моны Лізы? Не, палескай цёткі!</p>
<p> </p>
<p>Ах, дзянёчкі, дзетачкі, гады,—</p>
<p>Дзе ж яны, світальныя такія?</p>
<p>Два вядры, паўнюткія журбы.</p>
<p>Два стагоддзі: космас і Марыя.</p>
<p> </p>
<p> </p>
<h3><a id="chapter114"></a>* * *</h3>
<p>Нясуджаны, я так скажу аднойчы,</p>
<p>Заглядваючы ў бездань, нібы ў дні:</p>
<p>Міні мой дом, і голас мой, і вочы.</p>
<p>Забудзь мяне. Яе — не абміні!</p>
<p> </p>
<p>Грахом узнагароджаны, закляты!</p>
<p>Святы, нібыта Юрый на кані,—</p>
<p>Пі юны хмель, растрачвай грошы ў свята,</p>
<p>А на яе хоць зводдаля зірні.</p>
<p> </p>
<p>Яшчэ зялёны дзень, яшчэ зялёны</p>
<p>Разбег вясны на маладым ствале.</p>
<p>Зрывай апладысменты і паклоны,</p>
<p>Тапчы пажар бясслаўнасці,</p>
<p>але,</p>
<p> </p>
<p>Калі святло ад недаверу згіне,</p>
<p>Няспешна прывітай яе спярша:</p>
<p>Я так цябе чакала, што ў каліне</p>
<p>Адбілася ўся мая душа!</p>
<p> </p>
<p> </p>
<h3><a id="chapter115"></a>* * *</h3>
<p>У цішыні зажураных алей</p>
<p>Світанкам росным а ці на змярканні</p>
<p>Адчуць, як пахнуць ружы і ялей</p>
<p>На юбілеі. І на пахаванні.</p>
<p> </p>
<p>Вось-вось сашчэміць інеем траву</p>
<p>І возера зашархне на балоце.</p>
<p>Удзячная, схіляю галаву</p>
<p>Перад жыццём у вечнай пашаноце.</p>
<p> </p>
<p>Ужо трашчаць бязлістыя лясы</p>
<p>І снегіры расселіся на плоце.</p>
<p>Шчаслівая, я чую галасы,</p>
<p>Каб адгукнуцца ім на светлай ноце.</p>
<p> </p>
<p>Маіх гадкоў пылок і малацьба!</p>
<p>Але адчую, запыніўшы крылле,</p>
<p>Чаму ля хаты журыцца вярба,</p>
<p>Адкуль гарыць каліна на магіле.</p>
<p> </p>
<p> </p>
<h3><a id="chapter116"></a>ПА ГРЫБЫ</h3>
<p>Ах, верасоўе, золкавыя ранкі!</p>
<p>Сухім галлём гады зашамацяць.</p>
<p>Гурмой на ўзлеску высыплюць паганкі</p>
<p>Нібы далей няма чаго шукаць.</p>
<p> </p>
<p>Дубоў ды сосен сцішаная варта.</p>
<p>Тут лепшы грыб не возьмеш напавер.</p>
<p>Стары ляснік падсыпле жару-жарту:</p>
<p>«Глядзі, чым мухамор — не кавалер?»</p>
<p> </p>
<p>Стары мудрэц,— ён, як ігліца, колкі,</p>
<p>А вокі два — як водбліск васількоў.</p>
<p>...Я лезу, прабіваюся праз ёлкі,</p>
<p>Праз кіяхі арэхавых званкоў.</p>
<p> </p>
<p>Так шчодра наталяюся расою.</p>
<p>Ужо, бы квач, цяжэе чаравік.</p>
<p>Зашыўся ў мох, цікуючы за мною,</p>
<p>Баярын бору — горды баравік.</p>
<p> </p>
<p> </p>
<h3><a id="chapter117"></a>* * *</h3>
<p>Шастае вятрыска па дуброве.</p>
<p>Сонца лістапада — на нулю.</p>
<p>Залатой саломачкі карове</p>
<p>Паўкапешкі шчыра рассцялю.</p>
<p> </p>
<p>Покуль будуць частавацца госці</p>
<p>Ды цягнуць расчулена хмялёк,</p>
<p>Занясу Барбосу (ягамосці,</p>
<p>Проша не аб’ездзены кусок).</p>
<p> </p>
<p>Пойдзе галасей руды і хмуры,</p>
<p>Асівее цішыня двара.</p>
<p>Лаз прыкрыю, каб дурніцы-куры</p>
<p>Не ўпусцілі хіжага тхара.</p>
<p> </p>
<p>Стане песні дзіўнай пераборы</p>
<p>Варушыць зрадзелая радня.</p>
<p>Будзе ноч празрыстая. І зоры.</p>
<p>І паўсюль — на свеце! — дабрыня.</p>
<p> </p>
<p> </p>
<h3><a id="chapter118"></a>АЗЁРНЫ ЧАС</h3>
<p> </p>
<div class="EPIGRAPH">
<p>Сяргею Законнікаву</p>
</div>
<div class="CLEAR"></div>
<p> </p>
<p>Занябудзеш скруху, як прастуду.</p>
<p>І пакуль яшчэ не рассвіло —</p>
<p>Выбераш чаўнок сабе і вуду,</p>
<p>Раскалышаш возера святло.</p>
<p> </p>
<p>Будзе зорка да вясла прыбіта.</p>
<p>І на дно сплыве зялёны сум.</p>
<p>...Восенню — яно глыбей нібыта,</p>
<p>Поўнае трывогі і задум.</p>
<p> </p>
<p>Ціха так — як не бывае ціха.</p>
<p>Поўна зор вандроўнае вядро.</p>
<p>І сястрыцай дольнай жураўліха</p>
<p>Скіне блаславёнае пяро.</p>
<p> </p>
<p>Ёсць адзін у сэрцы край назоўны.</p>
<p>Дзень узважыць грузчык-ватэрпас.</p>
<p>Хай сабе прарочыць хтосьці зорны</p>
<p>Дзякуй лёсу, ёсць Азёрны Час!</p>
<p> </p>
<p> </p>
<h3><a id="chapter119"></a>20.VI.1985 г.</h3>
<p> </p>
<div class="EPIGRAPH">
<p>Аляксею Дудараву</p>
</div>
<div class="CLEAR"></div>
<p> </p>
<p>Спакойнага дня санцалікі ірдзень.</p>
<p>Цяпла напіліся таполі.</p>
<p>А ў свеце, дзе столькі балючых падзей,</p>
<p>Жывём, як на атамным полі.</p>
<p> </p>
<p>Нямала прайшло лікаванняў і кроз,</p>
<p>Шумяць цемналістыя кроны.</p>
<p>Мне светла і горасна так, што наскрозь</p>
<p>Ты бачыш мяне, аддалёны.</p>
<p> </p>
<p>Ад шкла ветравога пагляд адыму</p>
<p>І вочы успыхнуць, як неба.</p>
<p>Шчаслівы? Вядома табе аднаму,</p>
<p>А болей — нікому не трэба.</p>
<p> </p>
<p>Я знаю, што родныя мы па жальбе,</p>
<p>Па зорцы, што мкне з абеліска.</p>
<p>Мы едзем, і пальцы дрыжаць у цябе</p>
<p>На чорным пластмасавым дыску.</p>
<p> </p>
<p>Мінём крутаяр, а журбы не мінём.</p>
<p>Дзе шлях яшчэ выткан раднейшы?</p>
<p>Мы едзем ласкавым распыленым днём,</p>
<p>За дзень да вайны ў 41-м.</p>
<p> </p>
<p> </p>
<h3><a id="chapter120"></a>ЗОНА СВЯТЛА</h3>
<p> </p>
<p>Зялёны шум. Дарогі палатно.</p>
<p>І прагне, і шукае слова — слова.</p>
<p>Яшчэ не спіць у Мележа акно,</p>
<p>Яшчэ святло не гасне ў Куляшова.</p>
<p> </p>
<p>Зялёны святлафор а ці імгла,</p>
<p>Наперадзе дыстанцыя ці фініш?</p>
<p>Жыццё,</p>
<p>жыцця ты іншага не мысліш</p>
<p>На катарзе любові і святла!</p>
<p> </p>
<p>Аціхнуць спрэчак трэскі. Схлынуць стрэсы.</p>
<p>Дарога сцежку выбера ў глушы.</p>
<p>І некаму пажаліцца на бессань,</p>
<p>На непагоду ў свеце і ў душы.</p>
<p> </p>
<p>Ды ў час, калі шукае слова — слова,</p>
<p>Знябыўшы тлусты тлум і мітусню,</p>
<p>Агеньчык цыгарэты Куляшова</p>
<p>І журавіны Мележа — прысню.</p>
<p> </p>
<p> </p>
<h3><a id="chapter121"></a>ПТАХ</h3>
<p> </p>
<div class="EPIGRAPH">
<p>27.VІІ.1984 г.</p>
</div>
<div class="CLEAR"></div>
<p> </p>
<p>А самых лепшых — час не беражэ.</p>
<p>Канае лета перапёлкай ў жыце.</p>
<p>Наведвайце яго — хто быў бліжэй.</p>
<p>А хто далей — дык светла ўспамяніце.</p>
<p> </p>
<p>Упаў. І толькі крылы за спіной.</p>
<p>Не хочуць знаць аб чорным дні нічога.</p>
<p>З усіх дарог ён верны быў адной,</p>
<p>Імя якой — народная дарога.</p>
<p> </p>
<p>Ён апантана верыў і любіў</p>
<p>І над зямлёй кружыў, падобна птаху,</p>
<p>Запомніце яго — хто блізка быў.</p>
<p>Далёка хто — не варушыце праху.</p>
<p> </p>
<p>Вы чуеце: гуркоча ў небе гром,</p>
<p>Але не страшна песеннаму птаху.</p>
<p>...Вам, хлопцы, гнаць да Турава паром.</p>
<p>Як і пры ім — не збочвайце са шляху.</p>
<p> </p>
<p> </p>
<h3><a id="chapter122"></a>УЗОРЫ</h3>
<p>Хай выпаў век нам высакосны,</p>
<p>Не прывыкаць нам да грымот.</p>
<p>Да сонца мы павернем кросны,</p>
<p>Няхай шчыруе калаўрот!</p>
<p> </p>
<p>Мы будзем спіну гнуць да зморы,</p>
<p>Пакуль худнее каляндар.</p>
<p>Мы ўспомнім дзіўныя узоры,</p>
<p>Дзе кожны колер, як удар.</p>
<p> </p>
<p>Па еднай злітнасці, па крэву,</p>
<p>Прагнаўшы смутны цень з ілбоў,</p>
<p>Мы вытчам свет з любві і гневу,</p>
<p>Каб заставалася любоў.</p>
<p> </p>
<p>Зялёны вырай, алы, сіні</p>
<p>Хай узлятае з-пад рукі!</p>
<p>...Марыля, Паўла, Ефрасіння —</p>
<p>Святло. Паэзія. Вякі.</p>
<p> </p>
<p> </p>
<h3><a id="chapter123"></a>* * *</h3>
<p>Вячэрні плёс. І лодка на прыколе.</p>
<p>Аціхлі шустракрылыя стрыжы.</p>
<p>Мой мілы дом, драўляны мой саколе,</p>
<p>Паберажы святло, паберажы!</p>
<p> </p>
<p>Світае мне агеньчык твой нятленны,</p>
<p>Шугаюць іскры ад бярэмца дроў.</p>
<p>Што век прыйшоў сталёвы і каменны —</p>
<p>Пра гэта знаеш ты паміж муроў.</p>
<p> </p>
<p>Але калі заранкай залатою</p>
<p>Зірне ўзыход ва ўсе свае канцы,</p>
<p>Лясной слязой, гаючаю смалою</p>
<p>Мне дыхаюць сасновыя вянцы.</p>
<p> </p>
<p>Ўраджэнцы сёл, мы сёння навасёлы</p>
<p>Ў бяздушны шлак закутае зямлі;</p>
<p>Вось так лясных палян шукаюць пчолы,</p>
<p>Разведаўшы хімічныя палі.</p>
<p> </p>
<p>А свет гудзе. Вайны і міру драма.</p>
<p>Ды кліча шлях вясны і адкрыцця,</p>
<p>Дзе йшчэ на кроснах тчэ нязменна мама</p>
<p>Зялёную паэзію жыцця.</p>
<p> </p>
<p> </p>
<h3><a id="chapter124"></a>НЕПАСТАЯННАЕ, ЯК ХВАЛЯ</h3>
<p>Не аклікаць і не чакаць</p>
<p>Надзеі, нібы пены мыльнай.</p>
<p>І пасля лічбы «35»,</p>
<p>Душа, ты прагнеш быць стабільнай.</p>
<p> </p>
<p>О бог з табой, мой вечны жаль!</p>
<p>Ды буду зноў за песню брацца</p>
<p>І, ахалоджваючы жар,—</p>
<p>Аб лёд маўчання апякацца.</p>
<p> </p>
<p>Ну што ж, калі ўжо выпаў лёс,</p>
<p>Быць мужнай — Муза загадае!</p>
<p>Няхай прачулена — да слёз! —</p>
<p>Смяецца слова і рыдае.</p>
<p> </p>
<p>Хай золь і вецер у акно,</p>
<p>Хай пераважыць скрухі шаля.</p>
<p>Жыццё паэта? Вось яно:</p>
<p>Непастаяннае, як хваля!</p>
<p> </p>
<p> </p>
<h3><a id="chapter125"></a>ПРЫЛУКІ</h3>
<p> </p>
<div class="EPIGRAPH">
<p>Ўдаль працягнуты тонкія рукі.</p>
<p>Гаварыце, Прылукі!</p>
<p>З верша са зборніка</p>
<p>«Снежныя грамніцы»</p>
</div>
<div class="CLEAR"></div>
<p> </p>
<p>Гэта ўсё — як праз дзіўныя сны:</p>
<p>Не было ж ні сустрэч, ні разлукі.</p>
<p>Ды ў зялёным канверце вясны</p>
<p>Прысылалі мне сонца Прылукі.</p>
<p> </p>
<p>Гэта ўсё — як праз лісце і дождж:</p>
<p>Перазвоны гадоў, перастукі.</p>
<p>...Бы па снезе іду басанож —</p>
<p>Скрушна сцелецца сцежка ў Прылукі.</p>
<p> </p>
<p>Што жыццё? Аблачынка і сон,</p>
<p>Белых яблынь шумлівая пена,</p>
<p>Белай скрухі тугое ласо!..</p>
<p>Усміхаюцца вочы Варлена.</p>
<p> </p>
<p>Што парыў? Мігатлівы матыль</p>
<p>І усмешкі на боль перамена.</p>
<p>Незагойныя — да віднаты! —</p>
<p>Да лясной незваротнай вярсты —</p>
<p>Усміхаюцца вочы Варлена.</p>
<p> </p>
<p> </p>
<h3><a id="chapter126"></a>НАД КНІГАЮ СЯБРА</h3>
<p>Не растаў твой след у паняверцы</p>
<p>Ды і не зарос палын-травой.</p>
<p>Думна так і молада на сэрцы:</p>
<p>Размаўляю з кнігаю тваёй.</p>
<p> </p>
<p>Тут прайшлі стагоддзяў пілігрымы,</p>
<p>А вясна не знае берагоў.</p>
<p>Ты жадаў усім святла, радзімы,</p>
<p>Сэрцам заплаціўшы за яго.</p>
<p> </p>
<p>Ясна так падступіцца ўчарашні</p>
<p>Век,</p>
<p>нібыта выгляне з-за крат.</p>
<p>Два Францішкі — два сумленні нашы,</p>
<p>Кожны — роднай песні адвакат.</p>
<p> </p>
<p>Можа, нас зусім ужо нямнога.</p>
<p>Гурт, нібы рассыпаны гарох.</p>
<p>Але ясна доўжыцца дарога</p>
<p>Праз масты рэліквій і эпох.</p>
<p> </p>
<p>Выпырхне вясёлкаю удача,</p>
<p>Сцішыцца зязюляю лясной.</p>
<p>Чую я, як чорны воран крача,</p>
<p>Толькі не над песняю тваёй!</p>
<p> </p>
<p> </p>
<h3><a id="chapter127"></a>* * *</h3>
<p>Душа смуткуе, як загнаны звер,</p>
<p>Нясцерпныя</p>
<p>залізваючы раны.</p>
<p>...Адкінь журбу і ў новы шлях павер —</p>
<p>Там чабарэц і верас закаханы.</p>
<p> </p>
<p>І дол палае зорамі суніц,</p>
<p>Лагодныя пялёсткі сыпле ружа.</p>
<p>Хай будзе сто грымотных навальніц! —</p>
<p>Ды ні адна ўжо не застрашыць, дружа.</p>
<p> </p>
<p>Такія ўжо нам выпалі гады —</p>
<p>Касмічныя!</p>
<p>Сумуе слова «пехаць».</p>
<p>Шукаць не трэба зелля ад бяды</p>
<p>І ад сябе — наўрад ці можна з’ехаць.</p>
<p> </p>
<p>Яшчэ ніхто не замаліў грахі</p>
<p>Бяздзейсным сузіраннем на аблокі.</p>
<p>Шчыльней самкнём разгалыя шляхі! —</p>
<p>Шчаслівы шлях не любіць адзінокіх.</p>
<p> </p>
<p> </p>
<h3><a id="chapter128"></a>СЕЛЕЗЕНЬ І ВУЦІЦА</h3>
<p>Паплыў туман па беразе,</p>
<p>Густой расой апаў.</p>
<p>...Ляцеў высока селезень,</p>
<p>Нібы зару вітаў.</p>
<p> </p>
<p>Вадзе азёрнай вусцішна</p>
<p>Ў затоенай начы.</p>
<p>...Не ўчула крыку вуціца,</p>
<p>Густы чарот жнучы.</p>
<p> </p>
<p>Сівой расой паснедае,</p>
<p>Чакаць будзе дарма.</p>
<p>Вясёлая, не ведае,</p>
<p>Што селезня няма.</p>
<p> </p>
<p>Завейная,</p>
<p>закруціцца</p>
<p>Зіма ды без пары.</p>
<p>Ой, не чапайце вуціцу</p>
<p>Ў аглохлым азяры!</p>
<p> </p>
<p> </p>
<h3><a id="chapter129"></a>ВЫ</h3>
<p>Усё, што свеціць і звініць,</p>
<p>Гудзе, нібыта рой пчаліны,</p>
<p>Хацела Вам я падарыць,</p>
<p>Ды не знайшлося ў Вас хвіліны.</p>
<p> </p>
<p>Усё, што молада ляціць</p>
<p>І ў даль нясецца без аглядкі,</p>
<p>Хацела Вам я падарыць,</p>
<p>Ды не знайшлося мне выпадку.</p>
<p> </p>
<p>Казённы дом. Казённы стол.</p>
<p>І дзень — казённы! — за плячыма.</p>
<p>І асцярожны, як пасол,</p>
<p>Вы з тайна-пільнымі вачыма!</p>
<p> </p>
<p> </p>
<h3><a id="chapter130"></a>ДАЛОНІ</h3>
<p>Мне не забыцца у Вашых вачах.</p>
<p>Гэта кроў прылівае да скроні.</p>
<p>Дзень даўно адгарэў і ачах.</p>
<p>Чую цёплыя Вашы далоні.</p>
<p> </p>
<p>Колькі зведана хіжай слаты</p>
<p>На дарогах, дзе вымерлі коні!</p>
<p>Не пад сховай сляпой цемнаты.</p>
<p>Перад Вамі я — як на далоні.</p>
<p> </p>
<p>Ціхі сум, ціхі морак міне,</p>
<p>Разліюцца пяшчоты акорды.</p>
<p>І за што ж ушчувалі мяне</p>
<p>Злыя ветры з характарам нордаў?</p>
<p> </p>
<p>Я — сугучча былін. І разлад</p>
<p>Закаханай бяссоннай пагоні.</p>
<p>Адыходжу. І нельга назад.</p>
<p>Дайце</p>
<p>шчырыя</p>
<p>Вашы</p>
<p>далоні!</p>
<p> </p>
<p> </p>
<h3><a id="chapter131"></a>ТРАВА</h3>
<p>Зялёна гляне, як папросіць,</p>
<p>Каб не наехала аўто.</p>
<p>Яе даўно ніхто не носіць.</p>
<p>Тут не цалуецца ніхто.</p>
<p> </p>
<p>Маланка блісне. Згасне зорка.</p>
<p>Пальецца дождж як з рукава.</p>
<p>Тут на траншэях і прыгорках</p>
<p>Расце трагічная трава.</p>
<p> </p>
<p> </p>
<h3><a id="chapter132"></a>СЯЙВО</h3>
<p>Гэта промняў нябачныя гукі</p>
<p>Абудзілі мой ранак нямы.</p>
<p>Дык чаму ж не рассеюцца мукі</p>
<p>Праз кароткую споведзь зімы.</p>
<p> </p>
<p>Гэта сонца так жорстка смяецца,</p>
<p>Што балюча ўглядацца да слёз,</p>
<p>Ці гарачае бацькава сэрца</p>
<p>Чорны воран у дзюбе прынёс?</p>
<p> </p>
<p> </p>
<p> </p>
<h3><a id="chapter133"></a>УЧОРА?</h3>
<p>Тае тоўшча календара —</p>
<p>Новы заявіцца скора.</p>
<p>«Учора» — шалее за вокнамі град.</p>
<p>«Учора» — не сцішыцца мора.</p>
<p> </p>
<p>«Учора» — надрывіста вецер пяе,</p>
<p>«Учора!» — агеньчык сігнальны.</p>
<p>Учора — памылкі мае і твае</p>
<p>Аднесла дзевяцібальным!</p>
<p> </p>
<p>Учора? Ды як зразумець, аднак,</p>
<p>Блудлівыя цені навокал?</p>
<p>Міргае</p>
<p>чырвоным</p>
<p>вокам</p>
<p>маяк:</p>
<p>Не заплывайце далёка!</p>
<p> </p>
<p>Не ўпершыню мне выпала ўсплыць</p>
<p>Горасна і адзінока.</p>
<p>Сотая чаіца ў небе шуміць:</p>
<p>Не заплывайце далёка!</p>
<p> </p>
<p>Выйду збялелая, нібыта смерць.</p>
<p>Слова тваё — апора.</p>
<p>Ведаеш, больш не хачу разумець...</p>
<p>Добра, што з намі — мора!</p>
<p> </p>
<p> </p>
<h3><a id="chapter134"></a>АННА ГЕРМАН</h3>
<p>Так срэбны звон гукае ліру,</p>
<p>Так песня — долю нараджае.</p>
<p>...Падчас вясны і ураджаю</p>
<p>Адспавядацца ў жменьку жвіру?</p>
<p> </p>
<p>Вы ўся такая маладая!</p>
<p>І валасы шумяць, як травы.</p>
<p>Смяецца голас і світае</p>
<p>На сціхлых вулачках Варшавы.</p>
<p> </p>
<p>Мілан. О, тут вітаў Каруза!</p>
<p>Мілан, хай пачакае меса!</p>
<p>Няхай у сумным плацці Муза,—</p>
<p>Настройце музыку, Маэстра!</p>
<p> </p>
<p>Зусім такая ма-ла-да-я!</p>
<p>Яшчэ ж і сонейка — высока.</p>
<p>Смяецца голас і світае</p>
<p>Ад Брэста да Ўладзівастока.</p>
<p> </p>
<p>Мы зачакаліся... Спявайце.</p>
<p>(Пласцінка чорная, як рана.)</p>
<p>І слоў няма сказаць: «Бывайце!»</p>
<p>Нех жые Песня, пані Анна!</p>
<p> </p>
<p> </p>
<h3><a id="chapter135"></a>А ТЫ – ЛІЛІТ...</h3>
<p>Суцешыць і наіўнае сваяцтва,</p>
<p>Як разаб’ецца сэрцайка аб быт.</p>
<p>З агню ў агонь кідалася мастацтва,</p>
<p>Зару ў зары вышуквала Ліліт.</p>
<p> </p>
<p>Забытыя, ізноў васкрэснуць міфы,</p>
<p>Аслепіць шчасця міг, як карнавал.</p>
<p>І сцерагуць не рыфмы нас, а — рыфы,</p>
<p>Дзе кожны крок — надзея і правал.</p>
<p> </p>
<p>Па цаліку, па вугальках гарачых</p>
<p>Вядзе жыцця няласкавы іспыт.</p>
<p>О, столькі песень знікла непрадбачна!</p>
<p>А ты — Ліліт.</p>
<p> </p>
<p>Слязы гаручай смехам не падманеш.</p>
<p>Па ўласным сэрцы пройдзе час-мастак.</p>
<p>Я не скажу, што ты шчаслівай станеш,</p>
<p>А што ахоўней будзеш — гэта так.</p>
<p> </p>
<p>Дык хай любоў развеснена крыляе</p>
<p>Пад іменем і шляхам маладым.</p>
<p>Усё жыццё нам ласкі не хапае.</p>
<p>А слава што? Яна спадман і дым.</p>
<p> </p>
<p> </p>
<h3><a id="chapter136"></a>* * *</h3>
<p>І шлях, што тчэцца слёзкамі зязюль,</p>
<p>І жніўны дзень спякотны, без прадыху...</p>
<p>Чым непапраўна-молада дасюль</p>
<p>Жыла і я, нібы не меўшы слыху?</p>
<p> </p>
<p>Дакладнік-час узважыць мой хатуль,</p>
<p>Сава над мітуснёю зарагоча.</p>
<p>Чым незваротна-молада дасюль</p>
<p>Ішла і я, бы завязаўшы вочы?</p>
<p> </p>
<p>Ці век перавярнуўся ўгору дном,</p>
<p>А ці самоты стала забагата...</p>
<p>Мне мроілася: песняй, як радном,</p>
<p>Мяне заўжды накрые ў скрусе хата.</p>
<p> </p>
<p>Туга,</p>
<p>маленства мячык падфутболь,—</p>
<p>Няхай ляціць вясёлы ды ружовы!</p>
<p>Я ўся цяпер — неразгаданы боль</p>
<p>Сустрэчы, слоўка, шэпату, размовы.</p>
<p> </p>
<p> </p>
<h3><a id="chapter137"></a>* * *</h3>
<p>Пазначаны светлай журынкай рабін</p>
<p>І жарам шыпшыны акопнай</p>
<p>Мой голас жаночы. І пол мой слабы.</p>
<p>Дакладней,— мой голас з натоўпу.</p>
<p> </p>
<p>Дачка земляроба, дзіця сіраты,</p>
<p>Я ладжу на слове ігрышча.</p>
<p>І ведаю вязь далікатнай фаты</p>
<p>І грубай сукенкі з ільнішча.</p>
<p> </p>
<p>Гамоніць Палессе. Гудзе Панямонь.</p>
<p>Шугае дубняк адубелы.</p>
<p>Мангольскія коні ляцяць праз агонь,</p>
<p>І вянуць татарскія стрэлы.</p>
<p> </p>
<p>Дзе ж боская праўда крывавых вятроў?!</p>
<p>Ды з курных застрэшкаў і ў лодках —</p>
<p>Бунтуе гарачы і горды натоўп,</p>
<p>А ў ім — галасы маіх продкаў.</p>
<p> </p>
<p>Як выйдзе вясна з берагоў і ўпадзе</p>
<p>На грудзі зямлі, бы з патопу,</p>
<p>Не ў ціхім балоце, не ў шалкай вадзе —</p>
<p>Шукайце мяне між натоўпу.</p>
<p> </p>
<p> </p>
<h3><a id="chapter138"></a>* * *</h3>
<p>Яшчэ не збыты успамін</p>
<p>На вуснах смагай згорклай.</p>
<p>Маўчу цябе святлом калін,</p>
<p>Каменнямі узгоркаў.</p>
<p> </p>
<p>Дубы паўсталі на дыбы.</p>
<p>Вартуе воўк маліну.</p>
<p>Ты вывучаў мяне, нібы</p>
<p>Далёкую краіну.</p>
<p> </p>
<p>Ўспаролі урвішча грыбы.</p>
<p>Туман лясок ахутаў.</p>
<p>Ты пакідаў мяне, нібы</p>
<p>Перасяленцы хутар.</p>
<p> </p>
<p>Салонка з хлебам на стале,</p>
<p>Абрусік даматканы.</p>
<p>Ты зноў вяртаешся,</p>
<p>але</p>
<p>Няма мяне, каханы!</p>
<p> </p>
<p> </p>
<h3><a id="chapter139"></a>САВІНАЯ НОЧ</h3>
<p>Такой журбою асвятлю,</p>
<p>З лістком пытлівым пафліртую</p>
<p>І адкажу табе: «...не сплю,</p>
<p>Паколькі твой спакой вартую».</p>
<p> </p>
<p>І абарвецца, як дакор,</p>
<p>Званок. І распадуцца словы.</p>
<p>Густая ноч. Нямы прастор.</p>
<p>Сабака брэша бесталковы</p>
<p> </p>
<p>На гаражы, на лімузін,</p>
<p>На іншародную выгоду,</p>
<p>На апусцелы магазін</p>
<p>З лірычнай шыльдаю «Прырода».</p>
<p> </p>
<p>Далёка — бор. Няблізка — лес.</p>
<p>Глыбока — водар верасовы.</p>
<p>Але, куды ні гляну,— спрэс</p>
<p>Заходзяцца, рагочуць совы!</p>
<p> </p>
<p> </p>
<h3><a id="chapter140"></a>О, СПОРТ!</h3>
<p>Дваццаты век удакладняе страсці,</p>
<p>Паветра усхадзілася, што хорт.</p>
<p>А на трыбунах — яблыку не ўпасці.</p>
<p>О, спорт!</p>
<p> </p>
<p>Скандыруюць гульні прафесар строгі</p>
<p>І дама пышнацелая, як торт.</p>
<p>Дваццаты век. Павінны думаць ногі.</p>
<p>О, спорт!</p>
<p> </p>
<p>Сівы дзядок з нязменным валідолам...</p>
<p>Мяснік, як сакавіты памідор...</p>
<p>Ужо і сын мой захварэў футболам.</p>
<p>О, спорт!</p>
<p> </p>
<p>А ты, любоў да горада і вёскі,</p>
<p>У вокладках дыхтоўных на выбор</p>
<p>Гняцешся ў магазінах і кіёсках.</p>
<p>О, спорт...</p>
<p> </p>
<p> </p>
<h3><a id="chapter141"></a>* * *</h3>
<p>Святло на волю выпускай,—</p>
<p>Хай спее сонца.</p>
<p>Якая дзіўная Масква:</p>
<p>Паток бясконцы!</p>
<p> </p>
<p>У твар павее халадком</p>
<p>На міг — і толькі...</p>
<p>Плыву стамлёным хадаком</p>
<p>Сярод патоку.</p>
<p> </p>
<p>Мой даўні друг, не ушчувай</p>
<p>Нямым дакорам.</p>
<p>Прыедуць — чынных! — сустракай</p>
<p>Гасцей з-за мора.</p>
<p> </p>
<p>Высока слова падымі</p>
<p>Без тостаў лішніх.</p>
<p>...Дарога сцелецца людзьмі,—</p>
<p>Не помню іншай.</p>
<p> </p>
<p> </p>
<h3><a id="chapter142"></a>ЭЛЕГІЯ ДОМА</h3>
<p>Ці замнога адчаю і болю,</p>
<p>Ці зглынуў нас уедлівы быт?</p>
<p>Шыфаньерамі, кнігамі, моллю</p>
<p>Гэты дом да астатку набіт.</p>
<p> </p>
<p>Тут па лесвіцы крочаць, бы ўпотай:</p>
<p>Хто — з балонкай, хто — з рыжым катом.</p>
<p>Тэлевізіяй, спешкай, самотай</p>
<p>Да астатку заселены дом.</p>
<p> </p>
<p>Праўда, скінецца дружна і разам</p>
<p>На пакойнага</p>
<p>люд па рублю.</p>
<p>І засведчыць сцяна безадказна</p>
<p>Нажавою зарукай «люблю».</p>
<p> </p>
<p>Стукне ў шыбіну мячык дзіцячы,—</p>
<p>Вецер схопіць гардзіны кілім.</p>
<p>Ў гэтым доме смяюцца і плачуць,</p>
<p>Але рэдка спяваюць у ім.</p>
<p> </p>
<p> </p>
<h3><a id="chapter143"></a>* * *</h3>
<p>Як доўга дождж ілье, а я не чую.</p>
<p>Наскрозь, да ніткі, вымакла зямля.</p>
<p>Ніхто нам шчасных дзён не навяшчуе,</p>
<p>Як самі мы — сягоння і пасля.</p>
<p> </p>
<p>Вяртаючыся з болю, нібы з бою,</p>
<p>Галубячы ўцалелы успамін,</p>
<p>Нязбыўны мой, заручымся журбою</p>
<p>Зялёнаю, як раска і палын!</p>
<p> </p>
<p>Даўно няма адказу ў запытання,</p>
<p>Жывём пад знакам шанца і бяды.</p>
<p>І залатой разлукаю кахання</p>
<p>Апрануты асеннія сады.</p>
<p> </p>
<p> </p>
<h3><a id="chapter144"></a>СПРОБА НЕСЕНТЫМЕНТАЛЬНАГА РАМАНСА</h3>
<p>Тваёй пакуты і святла прычына,</p>
<p>Тваіх скупых і неабачных слёз,-</p>
<p>Я возера з зялёнымі вачыма,</p>
<p>Агромленая голька ў высакос.</p>
<p> </p>
<p>Гатовая да ўсмешкі-запытання,</p>
<p>Да стоенай насмешкі з-за вугла,</p>
<p>Спазнала толькі я</p>
<p>азы кахання?</p>
<p>Ды і ў такім — няшчаснай не была.</p>
<p> </p>
<p>Здзіўляючыся дню і позняй красцы,</p>
<p>Што на пачатку снежня расцвіла,</p>
<p>Адчула я хіба што боль па ласцы,</p>
<p>Але і ў ім — жабрачкай не была.</p>
<p> </p>
<p>Мой дзень былы, нібы капрыз маленства,</p>
<p>Паўторыцца ў пяшчоце і ў жальбе.</p>
<p>Так многа у прыродзе падабенства!</p>
<p>Але няма падобных на цябе.</p>
<p> </p>
<p> </p>
<h3><a id="chapter145"></a>* * *</h3>
<p>Хай позняе лісце у жоўтай маркоце,</p>
<p>Хай смутак не мае акрас.</p>
<p>У век, што аглух да крынічных эмоцый,</p>
<p>Дазвольце мне думаць пра Вас.</p>
<p> </p>
<p>Я дзёрзкія струны да болю кранаю,</p>
<p>Баюся напышлівых фраз.</p>
<p>Зязюля зялёнага гаю, гукаю:</p>
<p>Дазвольце мне думаць пра Вас.</p>
<p> </p>
<p>Быў шлях. Застаецца кароткая сцежка.</p>
<p>Бязлітасна коціцца час.</p>
<p>Успышка імгнення і дотык усмешкай —</p>
<p>Усё, што было паміж нас.</p>
<p> </p>
<p>Гарачыя вусны успыхнуць капрызна,</p>
<p>Нібы закружыў падэграс.</p>
<p>Ніколі. Нічога. Сягоння і прысна!</p>
<p>Дазвольце мне помніць пра Вас.</p>
<p> </p>
<p> </p>
<h3><a id="chapter146"></a>ГЭТА ЛЮБОЎ!</h3>
<p>Рукі шчаслівыя ўскіну да столі,</p>
<p>Смехам парушу маўчанне сцяны.</p>
<p>Гэта любоў! І няма ёй спатолі.</p>
<p>Гэта любоў! І няма ёй віны.</p>
<p> </p>
<p>Неба вачэй а ці сэрца вышэе?</p>
<p>Так, я да смерці шчаслівая. Так.</p>
<p>Гэта любоў, як скразная вышэўка</p>
<p>Тых пацалункаў — дзе ружа і мак</p>
<p> </p>
<p>Не дагараюць, не вянуць ніяк.</p>
<p> </p>
<p> </p>
<h3><a id="chapter147"></a>ХВІЛІНА</h3>
<p>Як цеціва і лук —</p>
<p>Сустрэча і спатканне.</p>
<p>І шчырасць нашых рук</p>
<p>Не назавеш каханнем.</p>
<p> </p>
<p>Да саменькага дня</p>
<p>Не стоміцца гасціна.</p>
<p>Нам выпала адна</p>
<p>Не доля — а хвіліна,</p>
<p> </p>
<p>Якая ў тумане</p>
<p>Растане незваротна...</p>
<p>А ты чаму мяне</p>
<p>Галубіш прынародна?</p>
<p> </p>
<p> </p>
<h3><a id="chapter148"></a>ТЫ ПОБАЧ, ТУТ...</h3>
<p>Калі іду па вуліцы адна,</p>
<p>А ў твар адно — вятрыска несціханы,</p>
<p>Калі гляджу ў скупы праём акна,</p>
<p>Дзе профіль твой, о воблік мой жаданы,</p>
<p> </p>
<p>Я аціхаю,</p>
<p>быццам не мая</p>
<p>Душа ўва мне, а спрэс адчай і мука.</p>
<p>Ты побач, тут. І ад таго ўдвая</p>
<p>Мне балючэй аклятая разлука.</p>
<p> </p>
<p> </p>
<h3><a id="chapter149"></a>* * *</h3>
<p>Гэтыя зоркія вочы!</p>
<p>Гэтай пяшчоты прыбой!</p>
<p>Нічога не паўтараецца двойчы.</p>
<p>Я застаюся з табой.</p>
<p> </p>
<p>Скруха з турботы знікае</p>
<p>Лёгка, як след мураўя.</p>
<p>Вецер мяне абвівае</p>
<p>А ці самота твая?</p>
<p> </p>
<p>Поўныя бездані вочы</p>
<p>Нібы застылі ў мальбе.</p>
<p>Нічога не паўтараецца двойчы.</p>
<p>Як мне запомніць цябе</p>
<p> </p>
<p>Так,</p>
<p>каб не чуў і не ведаў</p>
<p>Жалю майго краявід,</p>
<p>Так, каб не бегчы па следу</p>
<p>Хваляй салёнай наўзрыд!</p>
<p> </p>
<p> </p>
<h3><a id="chapter150"></a>ЗНАК ТАЙНЫ</h3>
<p>Ёсць тайны знак у песні неўміручай,</p>
<p>А гукі-словы — сэрца спарышы.</p>
<p>Ці знацьмеш ты, о колькі рос гаручых</p>
<p>Змясцілася на дне маёй душы.</p>
<p> </p>
<p>Хай над усім мяккі вятрэц трапеча</p>
<p>І молада хвалюецца жытцо.</p>
<p>Прашу цябе: у гэты светлы вечар</p>
<p>Не гавары мне праўды пра жыццё.</p>
<p> </p>
<p>Мой белы цвет асыпаўся дачасна,</p>
<p>Гарэзная, вада у шкле стаіць.</p>
<p>Але чаму заўсёды гэтак ясна,</p>
<p>Так лёгка мне з табою гаварыць.</p>
<p> </p>
<p> </p>
<h3><a id="chapter151"></a>КАХАННЯ САД І ЛАСТАЎКА ВЯСНЫ</h3>
<p>І дождж, і гром, і несціханы вецер,</p>
<p>І першы клейкі лісцік выразны!</p>
<p>...Абуджваюць балючае дасвецце</p>
<p>Кахання сад і ластаўка вясны.</p>
<p> </p>
<p>Яшчэ з табой мы павяснуем, доля,</p>
<p>Бо соты раз, як позва адкрыцця —</p>
<p>У светлыні агромленага голля</p>
<p>Кахання май і ластаўка жыцця.</p>
<p> </p>
<p>Вясна, агонь зялёнага азарту,</p>
<p>Люблю твайго размаху крыгаход...</p>
<p>Зялёны сад — ён стане жоўтым заўтра,</p>
<p>Але нальецца тайнай сілай плод!</p>
<p> </p>
<p>Аціхне шум. Ацяжалее крона.</p>
<p>Ды зноў успыхне лісцік выразны.</p>
<p>І блаславіць нашчадак акрылёна</p>
<p>Кахання сад і ластаўку вясны.</p>
<p> </p>
<p> </p>
<h3><a id="chapter152"></a>СВІТАЛЬНЫ ВЕРШ</h3>
<p>Іржавымі асеннімі лістамі</p>
<p>На мне замкнецца смутку паласа.</p>
<p>Ды радаваць цябе не перастану:</p>
<p>Глядзі, якая шчырая вясна!</p>
<p> </p>
<p>Заціснуўшы вярэдлівую рану,</p>
<p>Паверу ў невымернасць дабраты</p>
<p>І радаваць цябе не перастану:</p>
<p>Паглянь, якія шчодрыя жыты!</p>
<p> </p>
<p>Няхай нас выпрабоўвае расстанне,</p>
<p>Збівае з ног акляты суравей,</p>
<p>Мы радавацца дню не перастанем:</p>
<p>Хіба Радзіма ёсць яшчэ святлей?</p>
<p> </p>
<p>О век, ты пахнеш порахам і бэзам,</p>
<p>Няўсцерп зямлі звышспапяляльны груз.</p>
<p>І хто скрыгоча там тупым жалезам?!</p>
<p>З любові мы. І ў гэтым наш саюз.</p>
<p> </p>
<p> </p>
<h3><a id="chapter153"></a>СКЕРЦА</h3>
<p>Сплыве туман над ярам,</p>
<p>Над быстраю вадой.</p>
<p>А вось — і прыйдзе старасць</p>
<p>З кавенькаю тупой.</p>
<p> </p>
<p>Напомніць пра зазімкі</p>
<p>У сцішанай вясне;</p>
<p>Рассыпле фотаздымкі,</p>
<p>Як веерам махне.</p>
<p> </p>
<p>І хіба ў нашай волі</p>
<p>Хоць хвілю запыніць?</p>
<p>Яшчэ святла даволі</p>
<p>І нельга не любіць.</p>
<p> </p>
<p>Парушым дзень звычайны,</p>
<p>Стандарт свайго жытла.</p>
<p>Яшчэ такой адчайнай</p>
<p>Я ўчора не была.</p>
<p> </p>
<p>І покуль снег зляжалы</p>
<p>Вясёлы дождж скубе,</p>
<p>Залётныя,</p>
<p>без жалю</p>
<p>Даверымся сабе!</p>
<p> </p>
<p> </p>
<h3><a id="chapter154"></a>ФАРТЫСІМА</h3>
<p>Расклад зімы вясна ў архівы спіша.</p>
<p>З вясны пачнецца мой наступны год.</p>
<p>Фартысіма — расколатая ціша.</p>
<p>Фартысіма — які глабальны лёд!</p>
<p> </p>
<p>Вось-вось лістоў зялёныя запалкі</p>
<p>Успыхнуць,</p>
<p>салютуючы вясне.</p>
<p>Узбудзяцца з ліловых сноў фіялкі,</p>
<p>А ў далавах не хоча таяць снег.</p>
<p> </p>
<p>Скажы, якім найменнем адгукнецца</p>
<p>Крыжасты крыгалом, нібы разбой?</p>
<p>Заходзіцца ў чаканні свята сэрца,</p>
<p>А на душы не хоча глохнуць боль.</p>
<p> </p>
<p>Мы злучым незлучальныя паромы.</p>
<p>Мы соль з’ямо, забыўшыся на мёд.</p>
<p>Фартысіма... Яшчэ няма мне стомы.</p>
<p>Фартысіма — які бясконцы лёд!</p>
<p> </p>
<p> </p>
<h3><a id="chapter155"></a>ГОЛАС З АКЦЭНТАМ</h3>
<p>Маўчаць невыносныя сцены.</p>
<p>Далёка за поўнач не сплю.</p>
<p>Твой голас з магічным акцэнтам</p>
<p>Скрозь горкую ростань лаўлю.</p>
<p> </p>
<p>Лятунак, сяйво, даварога</p>
<p>Ці выраю спознены клін?</p>
<p>Дык дзякуй, служанка-дарога,</p>
<p>За крохкую радасць хвілін!</p>
<p> </p>
<p>Па каліўцу ласкі, па промню</p>
<p>Ляціць у акно светлыня.</p>
<p>Забудуся, але запомню</p>
<p>Дыханне шчаслівага дня.</p>
<p> </p>
<p>Вясковы, сталічны, трагічны,</p>
<p>Імя сваё, век, назаві!</p>
<p>О, гэты світанак магічны</p>
<p>З акцэнтам шчымлівай любві...</p>
<p> </p>
<p> </p>
<h3><a id="chapter156"></a>* * *</h3>
<p>Ні парушынкі ў небе, ні дажджынкі,</p>
<p>І мройна вішня пышная цвіце.</p>
<p>Яшчэ мая хада лягчэй пушынкі.</p>
<p>Адкуль цяжар так сэрцайка гняце?</p>
<p> </p>
<p>Душыла смага, цалавала спёка,</p>
<p>Маланка з громам звязвала капцы.</p>
<p>Але не памірала ад апёкаў —</p>
<p>Зацягваліся песнямі рубцы.</p>
<p> </p>
<p>Жыццё, ты стэп, што выгарэў да краю,</p>
<p>Дрыготкі ліст на восеньскім галлі.</p>
<p>І ўсё адно — цябе я абдымаю,</p>
<p>І ўсё адно цябе я бласлаўляю</p>
<p>За боль і рай на песеннай зямлі.</p>
<p> </p>
<p> </p>
<h3><a id="chapter157"></a>* * *</h3>
<p>Звіняць вясёлыя лісты</p>
<p>Пад ветлы шум дажджоў.</p>
<p>О, гэта ранішняе:</p>
<p>«Ты!» Вячэрняе: «Няўжо?»</p>
<p> </p>
<p>Які ж удакладніў мастак</p>
<p>Мой лёс на палатне:</p>
<p>О, гэта радаснае: «Так!»</p>
<p>Сумлівае: «О не!»</p>
<p> </p>
<p>Два словы: разам, неўпапад</p>
<p>Нібы з паўзабыцця...</p>
<p>А гэты белы снегапад</p>
<p>І гразь — працяг жыцця?</p>
<p> </p>
<p>Ды растае у тумане,</p>
<p>Вяртае дня вярстак</p>
<p>О, гэта зманлівае: «Не!»</p>
<p>Сардэчнае: «О так!»</p>
<p> </p>
<p> </p>
<h3><a id="chapter158"></a>* * *</h3>
<p>За высокай кручаю-гарою —</p>
<p>Крылы недасяжныя твае.</p>
<p>Дык чаму ж нацятаю струною</p>
<p>Не рыдае сэрца, а пяе?</p>
<p> </p>
<p>Я яго аб гора разбівала,</p>
<p>Аб чужыя душы-камяні.</p>
<p>І цябе гадамі забывала,</p>
<p>Памінала — божа барані!</p>
<p> </p>
<p>Так жыву, бы з вечара да ранку,</p>
<p>Дзе гнязда і птушка не саўе.</p>
<p>Дык чаму ж струною-ашуканкай</p>
<p>Не канае сэрца, а пяе?</p>
<p> </p>
<p> </p>
<h3><a id="chapter159"></a>* * *</h3>
<p>Над адзінотаю ўсмак пасваволю</p>
<p>І пасміхнуся, з блазноты, не раз.</p>
<p>Знаю паэта нялёгкую долю:</p>
<p>Выплеснуць сэрца сваё напаказ.</p>
<p> </p>
<p>Не загаворвацца, не захапляцца</p>
<p>Праўдзе і споведзі наперарэз!</p>
<p>Доля прыдумак... але для мастацтва</p>
<p>Ёсць патаемны ў фантазіі сэнс.</p>
<p> </p>
<p>З бытнасці першай, з сярэднявечча</p>
<p>Ў радасці і ў безвыходнай журбе</p>
<p>Кім ты ні быў за свой век, чалавеча?!.</p>
<p>Час наступіў, каб успомніць сябе!</p>
<p> </p>
<p>Толькі ж у працы знаходзім спатолю.</p>
<p>Хто там палохае: «Быць ці не быць?»</p>
<p>Благаслаўляю нястомную долю:</p>
<p>Найчалавечнаму свету служыць.</p>
<p> </p>
<p> </p>
<h3><a id="chapter160"></a>МОЛАДАСЦЬ</h3>
<p>За ярамі, за лугамі роснымі,</p>
<p>За снапамі залатымі сноў —</p>
<p>Моладасць мая звонкагалосая,</p>
<p>Ты нашто вяртаешся ізноў?</p>
<p> </p>
<p>Золушкай была. І каралеўнаю.</p>
<p>Знаю радасць і кладоў гарбы</p>
<p>І цябе, вясёлую ды спеўную,</p>
<p>Я наўрад ці стрэну без жальбы!</p>
<p> </p>
<p>З птушкамі расла і з песняй вырасла.</p>
<p>Шмат чаго мне добры лёс ссудзіў.</p>
<p>Але колькі дрэў у садзе вымерзла,</p>
<p>Колькі цвету грозны град абіў!</p>
<p> </p>
<p>Моладасць, давай жа развітаемся</p>
<p>У пару аснежаных калін...</p>
<p>Толькі так жыву і так трымаюся,</p>
<p>Каб мяне шчаслівай помніў сын.</p>
<p> </p>
<p> </p>
<h3><a id="chapter161"></a>* * *</h3>
<p>Не зараслі быллём гадоў паляны.</p>
<p>Жыву, пакуль смуткую і люблю.</p>
<p>Прыходзяць людзі — гномы і вулканы</p>
<p>І ў кожным штось таемнае лаўлю.</p>
<p> </p>
<p>Няпраўда, харашэе свет ад казкі,</p>
<p>Хоць круціцца ў нябачных колах спіц.</p>
<p>Мне не да твару грым ружовай маскі -</p>
<p>Саткана доля з промняў-навальніц.</p>
<p> </p>
<p>За месца ваяваць? Якое месца?!</p>
<p>Няхай гучыць паэзіі арган,—</p>
<p>Ці не мяне вучылі вы, Маэстра?</p>
<p>...Замоўклі і патухлі, як вулкан.</p>
<p> </p>
<p>Парваліся, рассыпаліся струны?</p>
<p>Як Паганіні — на адной сыграй! —</p>
<p>Кажу сабе, такой старой і юнай...</p>
<p>А дзіўны гном рыхтуе ў пекле рай.</p>
<p> </p>
<p> </p>
<h3><a id="chapter162"></a>БАЛАДА ВЯРТАННЯ</h3>
<p>Прыйшла к табе з далёкае дарогі.</p>
<p>Вачэй маіх знямогу не лаві.</p>
<p>Знасіліся сандалікі. І ногі</p>
<p>Параніліся моцна, да крыві.</p>
<p> </p>
<p>Чытаеш боль ці песню на абліччы,</p>
<p>Баішся дакрануцца да рукі.</p>
<p>Віхор пашкуматаў мой лёгкі сітчык,</p>
<p>Але прыліплі к целу васількі.</p>
<p> </p>
<p>Ды даражэй за розныя прапажы</p>
<p>Сустрэты мной адзін сівы Баян.</p>
<p>Не чуў даўно такой гаворкі, кажаш?</p>
<p>Няўжо і я — апошняй з магікан!</p>
<p> </p>
<p>Гаворыш, сам сцярпеў разрыў і мукі?</p>
<p>Дык што ж застыў, далёкі божа мой:</p>
<p>Вось сціхлыя, патрэсканыя рукі,—</p>
<p>Ліні на іх гаючаю вадой!</p>
<p> </p>
<p> </p>
<h3><a id="chapter163"></a>ЯК ПРЫХОДЗЯЦЬ РАДКІ</h3>
<p>Не тыя, што пяском цякуць з эстрады,</p>
<p>Не тыя, што лязгочуць, як станкі,—</p>
<p>Халоднай ноччу, цёмнай, непрагляднай</p>
<p>Самой пяшчотай цепляцца радкі.</p>
<p> </p>
<p>Мая любоў, ты зналася са страхам,</p>
<p>Але праз прорвы бед і бальшакі —</p>
<p>Калінавым і жытнім спелым шляхам</p>
<p>Самой прыродай слаліся радкі.</p>
<p> </p>
<p>Не ведаю нудоты. Толькі ноты</p>
<p>Радкоў наступных, часе, не ўтаі.</p>
<p>Хто спачувае мне? У адзіноты</p>
<p>Ў сябрах былі хіба што гультаі!</p>
<p> </p>
<p>О толькі б не ўзарвалася дачасна</p>
<p>Зямля, дзе ўжо сумуюць жаўрукі.</p>
<p>Вось ты зірнуў! І хораша, і ясна</p>
<p>Да самай поўні мрояцца радкі.</p>
<p> </p>
<p> </p>
<h3><a id="chapter164"></a>МЕТАФАРА</h3>
<p>Я высветлю цябе зусім знянацку</p>
<p>Над ціхім і напорыстым радком.</p>
<p>Метафара — ты елачная цацка,</p>
<p>Ліловы чад над бацькавым грудком.</p>
<p> </p>
<p>Калі нячутна снег ляціць над светам</p>
<p>І доўга не прыходзяць маразы,</p>
<p>Ты нібы ў дар з’яўляешся паэту,</p>
<p>Здзіўляючы да чуйнае слязы.</p>
<p> </p>
<p>Цябе не раз лавілі, як какетку,</p>
<p>Прыклейвалі на чыстыя лісты.</p>
<p>Але заўжды была ты этыкетам</p>
<p>Народнае і мудрай прастаты.</p>
<p> </p>
<p>Не адхіліць бы кволую былінку,</p>
<p>Не размяняць на дробязь пачуцця!</p>
<p>О, гэта ты — нязгасная іскрынка:</p>
<p>Метафара сумнення і жыцця.</p>
<p> </p>
<p> </p>
<h3><a id="chapter165"></a>БОЛЬ</h3>
<p>Уваж. Хай быль-трава</p>
<p>Не будзе горкай піжмай.</p>
<p>...Ён, мама, двойчы два</p>
<p>Герой. Паклон, што выжыў!</p>
<p> </p>
<p>У срэбры — галава.</p>
<p>І смута — агнявая!!</p>
<p>Ты, мама, ратных два,</p>
<p>Удоўка радавая.</p>
<p> </p>
<p>Ты, мама, да канца</p>
<p>Пакорліва-святая...</p>
<p>А некаму свінца</p>
<p>Дагэтуль не хапае.</p>
<p> </p>
<p>А ворагу пячэ</p>
<p>Зялёны звон планеты.</p>
<p>А ў хіжасці яшчэ</p>
<p>Плануюцца ракеты.</p>
<p> </p>
<p>Не дай жа лёс, калі...</p>
<p>За намі, мама, тыя,</p>
<p>Навекі што ў зямлі</p>
<p>І двойчы два — жывыя!</p>
<p> </p>
<p> </p>
<h3><a id="chapter166"></a>* * *</h3>
<p>Калі змагла б, вярнула б я не слова:</p>
<p>Адзін прамень — зямлёй і небам між.</p>
<p>Мой ясны свет, зялёная дуброва,</p>
<p>Ты ўсё шуміш, ты ўсё яшчэ шуміш.</p>
<p> </p>
<p>Адзін прамень! Яго шукаюць рукі</p>
<p>Аблокамі і кручаю паміж.</p>
<p>Зялёны ліст несцерпнае разлукі,</p>
<p>А ты звініш. Ты ўсё яшчэ звініш.</p>
<p> </p>
<p>Шукае смага ў працы паратунку,</p>
<p>А дзень з гары ляціць, як пара лыж,</p>
<p>Крыжасты шлях сумненняў і лятункаў,</p>
<p>Чым далей, боль,— мацней яшчэ баліш!</p>
<p> </p>
<p>Адкрыты дням і снам трывожным вочы,—</p>
<p>Дзе так нацята стоеная ціш!..</p>
<p>Страла, што паўз мяне прайшла аднойчы,</p>
<p>Ты ўсё ляціш, ты ўсё яшчэ ляціш.</p>
<p> </p>
<p> </p>
<h3><a id="chapter167"></a>ЛЯ МУРОЎ СТАГОДДЗЯЎ</h3>
<p>І рака бруіцца васількова,</p>
<p>I лябёдка плавае ў стаўку.</p>
<p>Не сказаў на развітанне слова —</p>
<p>Толькі спешна сціснуў мне руку.</p>
<p> </p>
<p>Ля муроў стагоддзяў, ля падмуркаў,</p>
<p>Дзе яшчэ не вымерла святло,</p>
<p>Мітусяцца восы і казюркі,</p>
<p>Ладзячы утульнае жытло.</p>
<p> </p>
<p>А калі успыхнуць зараніцы</p>
<p>Горача,</p>
<p>нібыта макаў квет,—</p>
<p>Бачу голаў скрушнае званіцы,</p>
<p>Гамлета трагічны сілуэт.</p>
<p> </p>
<p>Дружа мой, як абяднела ліра:</p>
<p>Толькі спрэчкі — стрэламі ў сцяне.</p>
<p>Час — даўно! — ідзе пасля Шэкспіра,</p>
<p>А білет на драму — у цане!</p>
<p> </p>
<p> </p>
<h3><a id="chapter168"></a>НА ЎСЯКІ ВЫПАДАК...</h3>
<p>Сын, як заўсёды,</p>
<p>Акуратна рабі урокі:</p>
<p>Дысцыпліна — харошая якасць</p>
<p>Не толькі поспеху ў школе.</p>
<p> </p>
<p>Сынок, як і ўчора,</p>
<p>Паслужы няўцешным суседзям,</p>
<p>Адзіны сын у каторых</p>
<p>Нечакана загінуў ад кулі</p>
<p>На суровым полі заслоны!</p>
<p> </p>
<p>Сыночак, чэсна, бы ўчора,</p>
<p>Прынось грашовую здачу</p>
<p>З прадуктовага магазіна.</p>
<p>Ды, на ўсякі выпадак,</p>
<p>Умей даць здачы</p>
<p>Подласці і няпраўдзе!</p>
<p> </p>
<p>І яшчэ: будзь прывязан,</p>
<p>Як можаш,</p>
<p>Да верных сяброў па сэрцу</p>
<p>(Не дай табе божа мяняць іх на новых!),</p>
<p> </p>
<p>Бо можа так здарыцца,</p>
<p>Што заўтра —</p>
<p>Не выйду табе насустрэчу.</p>
<p>Мама.</p>
<p> </p>
<p> </p>
<h3><a id="chapter169"></a>ЗАЖУРАНЫ ЛІСТ ДА ШКОЛЬНАГА НАСТАЎНІКА</h3>
<p>Дарогі срэбны ланцужок.</p>
<p>Зіма. І лес наўкола.</p>
<p>Матвей Іванавіч, няўжо</p>
<p>На знос і наша школа?</p>
<p> </p>
<p>Замок пакратае дзятва,</p>
<p>Нібы лядок зашэрхлы,</p>
<p>Белакаменнае,</p>
<p>на два</p>
<p>Прасторныя паверхі.</p>
<p> </p>
<p>Аціхлыя куткі двароў</p>
<p>З сучасным антуражам...</p>
<p>Эх, не хапае шкаляроў</p>
<p>Настаўнікам са стажам!</p>
<p> </p>
<p>За дваццаць вёрст! Такой бяды?</p>
<p>Пад старасць, чалавеку?</p>
<p>Матвей Іванавіч, куды</p>
<p>Бяжыць дарога веку...</p>
<p> </p>
<p>Мая разлётная радня —</p>
<p>Мой свет былы вясёлы...</p>
<p>Як б’е балюча цішыня</p>
<p>З высокіх вокнаў школы!</p>
<p> </p>
<p> </p>
<h3><a id="chapter170"></a>* * *</h3>
<p>Будзе слоту абвяшчаць прагноз,</p>
<p>Лістабой учыніць ператруску.</p>
<p>Песняй, што расчуліла да слёз,</p>
<p>Я прыму цябе па-беларуску.</p>
<p> </p>
<p>Краю блаславёнага дачка,</p>
<p>Дзякуй лёсу,</p>
<p>маю не ў нагрузку —</p>
<p>Зорны крыж Мацея Бурачка...</p>
<p>Ты ўва мне прызнаеш беларуску?</p>
<p> </p>
<p>Сто разоў шукай другой красы,</p>
<p>А тым больш што свет даўно не вузкі!</p>
<p>...Ды калі ты не бязродны сын —</p>
<p>Гавары са мной па-беларуску.</p>
<p> </p>
<p>Час — вар’ят, шалёнае таксі.</p>
<p>Толькі ўсё ж не мыслю я аб спуску.</p>
<p>Кажаш, што магілы зараслі?</p>
<p>Памаўчы са мной па-беларуску.</p>
<p> </p>
<p> </p>
<h3><a id="chapter171"></a>ТАТА</h3>
<p>Позірк пяшчотны злаўлю,</p>
<p>Светлы, нібы ад пшаніцы:</p>
<p>— Хочаш, пярсцёнак куплю,</p>
<p>Хочаш — вазьму завушніцы.</p>
<p> </p>
<p>Ты клапаціўся дарма:</p>
<p>Вока на цацкі не мела.</p>
<p>Столькі мне год, што й сама</p>
<p>Я абдарыць бы хацела.</p>
<p> </p>
<p>Як зажуруся ў жыцці —</p>
<p>Хоць бы маленькую ўцеху!</p>
<p>А да цябе — не дайсці,</p>
<p>А да цябе — не даехаць.</p>
<p> </p>
<p>Ты мой заступнік адзін.</p>
<p>Высахлі слёзы. Не плачу.</p>
<p>Дык хоць у сне пакладзі</p>
<p>Рукі на лоб мой гарачы.</p>
<p> </p>
<p> </p>
<h3><a id="chapter172"></a>НАША ПОЛЕ</h3>
<p>Вось і пажата наша поле,</p>
<p>Аціхлі спеву каласы.</p>
<p>...Мы пасядзім з табой, саколе,</p>
<p>Як і ў мінулыя часы.</p>
<p> </p>
<p>На шлях няроўны азірнуся</p>
<p>І на удачу — мімаходзь...</p>
<p>Ты не паддайся чорнай скрусе,</p>
<p>Капрызам веку не дагодзь!</p>
<p> </p>
<p>Сягоння — ўзлёт, а заўтра ціша</p>
<p>І крылы складзены стырна.</p>
<p>Але прыслухайся, як дыша</p>
<p>І як пяе душы струна,</p>
<p> </p>
<p>Адна яна! Адна — да болю,</p>
<p>Да азарэння, да слязы!</p>
<p>І каласіцца наша поле</p>
<p>Як і ў харошыя часы.</p>
<p> </p>
<p> </p>
<h3><a id="chapter173"></a>РАДАСЦЬ</h3>
<p>Вось бы й не было тугі — бяссоння,</p>
<p>Злых вятроў, занудлівых дажджоў.</p>
<p>Чысты снег на плоце і балконе.</p>
<p>Я кармлю расчулена сягоння</p>
<p>З далані вясёлых снегіроў.</p>
<p> </p>
<p>Лес, ставок ды заінелы кусцік...</p>
<p>Шклінка недаверу звонка хрусне.</p>
<p>Ўецца маладая палазня.</p>
<p>Ўсё ізноў вяртаецца да вусця:</p>
<p>Годы, перазовы, чысціня.</p>
<p> </p>
<p>Ты мне праўду залатую схлусіш,</p>
<p>Слоўкам недазволеным укусіш,</p>
<p>Нібыта юрлівы маразок.</p>
<p>Возьмеш — і навекі не адпусціш</p>
<p>Плеч маіх знямелы астравок.</p>
<p> </p>
<p>Будзе сон трывожны і адхланне.</p>
<p>Будзе падаць рэўнасці шкала.</p>
<p>Бласлаўляю сонечнае ззянне,</p>
<p>Позняе і дзіўнае вяртанне</p>
<p>Вуснамі — да вусця і святла!</p>
<p> </p>
<p> </p>
<h3><a id="chapter174"></a>ЗАСТАЮСЯ КАХАНАЙ</h3>
<p>Страшна ўвечары жыць</p>
<p>З незагоенай ранай.</p>
<p>Ты сказаў: «Адбаліць,</p>
<p>Заставайся каханай».</p>
<p> </p>
<p>Страшна ноччу мне быць</p>
<p>З гаркатой апантанай.</p>
<p>Ты сказаў: «Адшчыміць,</p>
<p>Заставаііся каханай».</p>
<p> </p>
<p>Ах, нуда — не бяда</p>
<p>Ў цішыні расстралянай.</p>
<p>На праломе ільда</p>
<p>Застаюся каханай.</p>
<p> </p>
<p>Валуны ды вуглы,</p>
<p>Золь дарогі калянай.</p>
<p>У праёме імглы</p>
<p>Застаюся каханай!</p>
<p> </p>
<p> </p>
<h3><a id="chapter175"></a>І ПРЫЙДУЦЬ ІНШЫЯ...</h3>
<p>І прыйдуць іншыя, другія,</p>
<p>Нібы вясновы — хлыне хор.</p>
<p>Ды ў час глыбокай настальгіі</p>
<p>Ёсць сэрцу спеўнаму дакор:</p>
<p> </p>
<p>Там, у палоне шчаснай мукі,</p>
<p>Дзе шлях паэта не відзён,</p>
<p>Я ноч растрачвала на гукі</p>
<p>І на радкі — праменні дзён.</p>
<p> </p>
<p>Але — ізноў! — ратункам рання</p>
<p>Любоў і песня на зямлі.</p>
<p>Ва ўсе часы — ад запытання</p>
<p>Да апраўдання мы жылі.</p>
<p> </p>
<p>І прыйдуць іншыя... Ўзаемна</p>
<p>Уславім дзён сэрцабіццё.</p>
<p>Пара мне знаць, што недарэмна</p>
<p>Па кроплі траціцца жыццё!</p>
<p> </p>
<p> </p>
<h3><a id="chapter176"></a>* * *</h3>
<p>Вось так узгараецца слова:</p>
<p>Паблізу. Сардэчна. Здаля.</p>
<p>Мы будзем з табою часова —</p>
<p>Праменьчык,</p>
<p>Іскрынка,</p>
<p>Ралля.</p>
<p> </p>
<p>Спяшаемся часта дарэмна.</p>
<p>Марудзім на пошласць і зло.</p>
<p>Мы будзем з табою ўзаемна —</p>
<p>Каліна,</p>
<p>Слязіна,</p>
<p>Святло.</p>
<p> </p>
<p>Глядзі, як заранка трапеча</p>
<p>Пад шапкай зялёнай галля!</p>
<p>Мы будзем з табою навечна —</p>
<p>Карэньчык,</p>
<p>Каменьчык,</p>
<p>Зямля.</p>
<p> </p>
<p> </p>
<h3><a id="chapter177"></a>СІМВАЛЫ ВЯСНЫ</h3>
<p>І променем быцця — душы адхланне.</p>
<p>Праклюнуўся праз груд балігалоў.</p>
<p>Люблю адно: люблю зямлі дыханне</p>
<p>У квецені набраклае</p>
<p>садоў.</p>
<p> </p>
<p>Пад вышынёй, пад хмараю панурай,</p>
<p>Дзе толькі май святлей ад палатна —</p>
<p>Трывожна мне, як свету перад бурай,—</p>
<p>Ды хай дажджом закончыцца яна,</p>
<p> </p>
<p>Хай выльецца на паплавы і пушчы,</p>
<p>Напоіць хай — дасхочу! — збажыну.</p>
<p>Мой дзень былы, ты ўвесь такі пявучы,</p>
<p>Гарушчы ўвесь, як голька палыну.</p>
<p> </p>
<p>І покуль дзесь гамоняць асамблеі</p>
<p>І раяцца да раніцы паслы,</p>
<p>Шчыльней расціце, ружы і лілеі,</p>
<p>Як сімвал перамогі і вясны!</p>
<p> </p>
<p> </p>
<h3><a id="chapter178"></a>НА ГОЛАС ЛІРЫ</h3>
<p>І кожны дзень — гарачы вырай</p>
<p>Здзіўленняў радасці, клапот.</p>
<p>Так я іду на голас ліры,</p>
<p>Дзе ўсё — фантазія, палёт.</p>
<p> </p>
<p>Які зайздросны свет паэта —</p>
<p>З нябачных промняў вобраз ткаць,</p>
<p>І — заміраць на схіле лета,</p>
<p>І ў вольным слове ўваскрасаць!</p>
<p> </p>
<p>Яшчэ світаюць і лунаюць</p>
<p>Сузор’і вернасці ў палях.</p>
<p>Няхай грамы ператрасаюць,</p>
<p>Пераварочваюць мой шлях.</p>
<p> </p>
<p>Але гудзе любові крылле,</p>
<p>Шчаслівы славячы прыгнёт.</p>
<p>Жыццё маё, і там, на схіле,</p>
<p>Ты ўсё — загадкавы палёт.</p>
<p> </p>
<p> </p>
<h3><a id="chapter179"></a>НАХІЛ</h3>
<p>Няма багоў. Ты толькі сэрца слухай,</p>
<p>Пяро маё, і не разменьвай дні!</p>
<p>Нібыта воз з аўсянай пацярухай,</p>
<p>Прайшла пара мышынай мітусні.</p>
<p> </p>
<p>І покуль мераў шлях у неба ворлік</p>
<p>І цяжалелі гронкі арабін,</p>
<p>На балатах драчы сарвалі горла,</p>
<p>Пусцілі пух на вецер вераб’і.</p>
<p> </p>
<p>У новых днях здзяйсненняў і гаркоты,</p>
<p>Дзе пыл прамоў не раз ляціць на пыл,</p>
<p>Дзіця сялян,</p>
<p>да чорнае работы,</p>
<p>Да чорнае зямлі ў мяне нахіл!</p>
<p> </p>
<p>За рухам дня не назіраю ўпотай,</p>
<p>За прывідам удачы не лячу,</p>
<p>А на давер адказваю работай</p>
<p>І за любоў — работаю плачу.</p>
<p> </p>
<p> </p>
<h3><a id="chapter180"></a>* * *</h3>
<p>Няхай душы бяссоння будзе мала,</p>
<p>Сама з сабой хай будзе ў барацьбе.</p>
<p>Усё жыццё мы прагнем ідэала,</p>
<p>Калі патрэбна пачынаць з сябе!</p>
<p> </p>
<p>О не паддайся дробязнай згрызоце.</p>
<p>Вучы сябе, будзі свой мужны дух</p>
<p>І не кажы ў адчайнай адзіноце,</p>
<p>Што свет да справядлівасці аглух.</p>
<p> </p>
<p> </p>
<h3><a id="chapter181"></a>БЕЗ ВЕТРУ!</h3>
<p>Пры зайздрасці, падмане, раўнадушшы</p>
<p>Яшчэ хапае сілы і любві.</p>
<p>Як высака ўзняліся нашы душы!</p>
<p>Дарэмна, вецер: ты іх не лаві.</p>
<p> </p>
<p>Яны ж зусім не лёгкія пушынкі —</p>
<p>Яны з крыві, граніту і святла,</p>
<p>Хоць лёгкая журлівая смяшынка,</p>
<p>Як выгук, праз аблічча пралягла.</p>
<p> </p>
<p>А доліла, што шлях — прамы і ясны.</p>
<p>І хто б там у званы хлусні ні біў,</p>
<p>Як ведаю па прозвішчы уласным,</p>
<p>Дык флюгерам ніхто яшчэ не быў.</p>
<p> </p>
<p>Праменьчык мой сівы — зямная мама,</p>
<p>Свяці пад знакам гойнай праваты!</p>
<p>..Пад сіверам калею, пад вятрамі,</p>
<p>Але жыву без ветру — як і ты.</p>
<p> </p>
<p> </p>
<h3><a id="chapter182"></a>* * *</h3>
<p>Такой прысні, як яблыневы сад.</p>
<p>Там не ачахла сонечная сцежка.</p>
<p>Хвалюецца высокі снегапад,</p>
<p>А на губах — іскрыстая усмешка.</p>
<p> </p>
<p>Нібы прадаўшы жыта, спяць сваты,</p>
<p>А на вусах — па зманліваму слоўцу.</p>
<p>Мы пройдзем праз драпежныя пасты</p>
<p>Шыпшыніку і хітрага ядлоўцу.</p>
<p> </p>
<p>Гусцее пільнай ночы абалонь.</p>
<p>А наша лодка, як на смех, без донца.</p>
<p>Ды пройдзем праз калінавы агонь,</p>
<p>Каб затрымацца на узлёце сонца!</p>
<p> </p>
<p>Запамятай такою, як была,</p>
<p>Здзірала як нясцерпныя кляйноты.</p>
<p>Смяюцца вочы, поўныя святла.</p>
<p>А на губах — гарчавінка самоты.</p>
<p> </p>
<p> </p>
<h3><a id="chapter183"></a>АБОЗ</h3>
<p><i>Малюнак дзяцінства</i></p>
<p> </p>
<p>Абшар жытны, зіркастыя півоні.</p>
<p>Яшчэ на ласку не ўзрасло цаны.</p>
<p>Майго маленства залатыя коні</p>
<p>І шчырыя — на песню — цыганы.</p>
<p> </p>
<p>Рассыпаны па ўзлесках медуніцы,</p>
<p>Гандлюе крама сітчыкам з нябёс.</p>
<p>Смачнейшую бярэ ваду з крыніцы</p>
<p>Перасялян здарожаны абоз.</p>
<p> </p>
<p>Дзяцей варушыць дзядзька чарнавокі:</p>
<p>«Праспіце, соўкі, сонца ў галавах».</p>
<p>Плывуць шляхі, як светлыя аблокі...</p>
<p>Ды я не знаю ніц яшчэ пра Шлях!</p>
<p> </p>
<p>Мне хочацца кудысь перасяліцца</p>
<p>І ехаць пад крылатасцю аблок.</p>
<p>...Імчыць жыццё, нібыта калясніца,</p>
<p>А я ў руках трымаю вузялок.</p>
<p> </p>
<p>Куды ж — здалёк! — вяртаюся напіцца?</p>
<p>Даверлівасць душы, як матылёк.</p>
<p>Імчыць жыццё, нібыта калясніца,</p>
<p>І я у ім — заманлівы яздок.</p>
<p> </p>
<p> </p>
<h3><a id="chapter184"></a>...ТЫ НІБЫ ЗНОЎ КУПАЕШСЯ Ў РАЦЭ</h3>
<p>Нервова ў сне уздрыгвае стыхія.</p>
<p>Вартуе месяц зорак чараду.</p>
<p>Спакойны плаў, а берагі крутыя.</p>
<p>І п’е зара глыбокую ваду.</p>
<p> </p>
<p>Расце трава пад буйнаю расою,</p>
<p>Тэмпература яснасці у руж.</p>
<p>Я захлынуся дзіўнай цішынёю</p>
<p>Бліз вёсачкі, што грэе сорак душ.</p>
<p> </p>
<p>Лясоў і рэк высокая свабода,</p>
<p>Мне не з пляча з табою быць на «ты».</p>
<p>Спакон вякоў натуршчыца-нрырода</p>
<p>Баялася людское слепаты.</p>
<p> </p>
<p>О колькі пад нагамі красак стлела!</p>
<p>О колькі незаўважана цвіце!</p>
<p>Душа, ты, як ад болю, прасвятлела,</p>
<p>Ты нібы зноў купаешся ў рацэ.</p>
<p> </p>
<p> </p>
<h3><a id="chapter185"></a>* * *</h3>
<p>Слоў медзякі... Пачуццяў бранзалеткі...</p>
<p>Іграй, святло! Струмень, любові ток!</p>
<p>Душа, ты напрасілася ў паэткі?</p>
<p>Глыбей, з гадамі, чую твой аброк.</p>
<p> </p>
<p>О ты, чаўночак сельскае хаціны,</p>
<p>Вяртай мяне ды на свае кругі!</p>
<p>Прайшлі вякі, баталіі, карціны...</p>
<p>Каму ж і чым не сплочаны даўгі?</p>
<p> </p>
<p>На карце міру хто паставіць кропку —</p>
<p>Празорлівы палітык ці паэт?</p>
<p>Яшчэ не ўсе раскрыліся раскопкі</p>
<p>Загінуўшых ад хіжасці планет.</p>
<p> </p>
<p>А свет ізноў — спакусы ды інтрыгі,</p>
<p>А свет ізноў на вастрыні падзей.</p>
<p>...Мае вярыгі — будучыя кнігі,</p>
<p>Я думаю пра вас, як пра людзей.</p>
<p> </p>
<p> </p>
<h3><a id="chapter186"></a>* * *</h3>
<p>Не трэба мне ўсмешкі маёвай,</p>
<p>Не трэба, каб словы цвілі.</p>
<p>...Каханне маё,</p>
<p>ты суровай</p>
<p>Работай мяне надзялі!</p>
<p> </p>
<p>Да стомы, да горкага поту</p>
<p>Зліюцца вякі і вякі.</p>
<p>Я рану закрыю работай</p>
<p>І выдыхну ў неба радкі.</p>
<p> </p>
<p> </p>
<h3><a id="chapter187"></a>ВЕРШ,НАПІСАНЫ Ў ЦЫРУЛЬНІ</h3>
<p>Шчэ ні агонь, ні скруха не лякае,</p>
<p>Але чаму схіліўшыся ніжэй,</p>
<p>Цырульнік вас трывожнымі рукамі</p>
<p>Бязбожна так і клопатна стрыжэ!</p>
<p> </p>
<p>Маёй вясны далёкай адгалоскі...</p>
<p>І я ужо сачу праз ціхі боль,</p>
<p>Як ападаюць пышныя прычоскі —</p>
<p>Русявыя. І чорныя, што смоль.</p>
<p> </p>
<p>Таму шапчу услед на голас звонкі,</p>
<p>На смех ваш безаглядна-малады:</p>
<p>Радзімыя, шчымлівыя жаўронкі,</p>
<p>Дай бог сустрэць мне вас праз два гады!</p>
<p> </p>
<p>Шчаслівае дарогі вам і пошты,</p>
<p>Хай вас цяпло радзімы саграе.</p>
<p>...Ад першай кулі гінуць. Ад апошняй.</p>
<p>Не па-мі-рай-це!.. хлопчыкі мае.</p>
<p> </p>
<p> </p>
<h3><a id="chapter188"></a>ВІШНЯ</h3>
<p>Ясельда. І кладачка, як прасла,</p>
<p>Зоўнае зязюліна «ку-ку».</p>
<p>Молада. Зажурана. І ясна.</p>
<p>Ціха, бы ў таежным тупіку.</p>
<p> </p>
<p>Дзесьці спее сонная залева</p>
<p>І чакае лодачка вясла.</p>
<p>Берагам пакатым ходзіць Ева —</p>
<p>Заатэхнік нашага сяла.</p>
<p> </p>
<p>Вішня ў квеце, цененькае дрэва</p>
<p>Да смугі — адкрытае вясне.</p>
<p>Жэўжыкі гукаюць «Калалева!».</p>
<p>Каралева? А чаму ж і не!</p>
<p> </p>
<p>Гэй, дружочкі, хто аклікне Еву,</p>
<p>Хто пашле сардэчны ёй прывет?</p>
<p>Ані вецярочка, ні — павеву...</p>
<p>Ападае сам вішнёвы цвет.</p>
<p> </p>
<p> </p>
<h3><a id="chapter189"></a>СВЯТА ПІРАГА</h3>
<p>Пірог спякла, ды ўспомніла шайморы,</p>
<p>Бяздомнасці сівыя палыны...</p>
<p>Ты плачаш, мама? (Год ідзе каторы,</p>
<p>Каторы час ідзе пасля вайны!)</p>
<p> </p>
<p>Ты ўся гарыш, нібы пасля застуды,</p>
<p>Як за акном — пякуча-алы мак.</p>
<p>Мне страшна так, што я бягу да студні,</p>
<p>Вядро ж не набіраецца ніяк!</p>
<p> </p>
<p>Нясу, нарэшце, менш чым паўвядзерца</p>
<p>Вада, чамусьці, плешча цераз край!</p>
<p>Маёй журбы сярэбранае сэрца,</p>
<p>Ты пачакай. Я хутка. Пачакай!</p>
<p> </p>
<p>Пагодны май і светлыні даволі.</p>
<p>Святочны май. І свята пірагоў.</p>
<p>Ды ўбачу, як расце яшчэ на полі</p>
<p>Наш горкі хлеб. І горкая любоў.</p>
<p> </p>
<p> </p>
<h3><a id="chapter190"></a>ТАМУ ШТО СНЕГ КЛАДЗЕЦЦА ГАЛУБІНЫ</h3>
<p>Дыхне вясной з абуджаных двароў,</p>
<p>І голас жаўры данясецца з поля.</p>
<p>Усё жыццё — паэзія і кроў,</p>
<p>Усё жыццё — трыванне і спатоля.</p>
<p> </p>
<p>Варушыць вецер зніклае галлё,</p>
<p>Ды толькі мне спасланы жалю гукі.</p>
<p>Як дрэва апусцелае галлё,</p>
<p>Заломвае мая свабода рукі.</p>
<p> </p>
<p>Усё было, было ў мяне, апроч</p>
<p>Твайго крыла, пляча твайго, адзіны.</p>
<p>Але пабач, якая сёння ноч</p>
<p>І як сняжок злятае галубіны!</p>
<p> </p>
<p>З бруі крынічнай голас твой ляплю,</p>
<p>Перабіраю струны-успаміны,</p>
<p>Таму што так абвострана люблю,</p>
<p>Таму што снег кладзецца галубіны.</p>
<p> </p>
<div class="endnote-block">
<div class="footnote"><p><sup><a id="footnote-1">1</a></sup> Мтацмінда (груз.) — святая гара.</p>
</div>
<div class="footnote"><p><sup><a id="footnote-2">2</a></sup> Odi et amo (лац.) — ненавіджу і люблю.</p>
</div>
<div class="footnote"><p><sup><a id="footnote-3">3</a></sup> Memento mori (лац.) — помні пра смерць.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>