<div class="container">
<div class="book-utils">
<div id="qrcode"></div>
<a href="/Jakub_Kolas/Ziac.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1907,[1929] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Зяць -->
<h2><a href="http://knihi.com/Jakub_Kolas/">Якуб Колас</a></h2>
<h2>Зяць</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Цешча к зяцю прыйшла ў госці.</p>
<p>Ой, сярдзіты быў той зяць!</p>
<p>Ні пяшчоты, ні мілосці,</p>
<p>А ў мінуты гневу, злосці</p>
<p>Мог і лейцы ў рукі ўзяць,</p>
<p> </p>
<p>Каб паставіць па-сваему</p>
<p>Ды ў свае ўзяць абцугі.</p>
<p>Не праціўся лепш Ахрэму:</p>
<p>Дасць па карку і – халэмус!</p>
<p>Строгі, хай яго багі!</p>
<p> </p>
<p>I пытае дачку маці:</p>
<p>— Ну, дачушка, як жывеш?</p>
<p>— Як паводзіцца у хаце?</p>
<p>— Ох, матулька! Што казаці –</p>
<p>— Прападзеш з ім, прападзеш!</p>
<p> </p>
<p>Маладзіца тут у слёзы,</p>
<p>Бэсціць мужа і кляне:</p>
<p>– А бадай яго залозы!</p>
<p>Буркатня адна, пагрозы,</p>
<p>Вокам ласкі не зірне.</p>
<p> </p>
<p>То яму дзяжа не чыста,</p>
<p>То хлеб прэсны і сыры...</p>
<p>Ой, які ўжо наравісты!</p>
<p>Хоць ты падай прад ім лістам</p>
<p>I да трох не гавары!</p>
<p> </p>
<p>Будзіць рана да работы,</p>
<p>Нібы наймічку-слугу,</p>
<p>А рабіць няма ахвоты.</p>
<p>Гора з ім адно, згрызоты –</p>
<p>Жыць тут болей не магу!</p>
<p> </p>
<p>– Плюнь, дачушка! – кажа маці. –</p>
<p>Чорт яе з пакораю!</p>
<p>Што сябе дарма згрызаці?</p>
<p>Заваліся на палаці</p>
<p>Ды прыкінься хвораю!</p>
<p> </p>
<p>Ляжы, нібы ў агні,</p>
<p>Ды войкай, ды стагні</p>
<p>I ад сябе яго гані.</p>
<p>Пячы сабе яечню,</p>
<p>А гаду таму, жоху –</p>
<p>Нішчымнага гароху.</p>
<p>Раняць дух не канечна!</p>
<p> </p>
<p>I давай вучыць старая,</p>
<p>Як горш зяцю дапячы.</p>
<p>А ён дзверы адчыняе!</p>
<p>– Так, так, матка, навучы,</p>
<p>Каб цябе зямля сырая!</p>
<p>Каб разумная ды добрая была,</p>
<p>Ты б на троп дурную навяла,</p>
<p>На дабро б накіравала,</p>
<p>Гультаіна ты, завала,</p>
<p>Звадыяшка ты, сава,</p>
<p>Дубовая галава!</p>
<p>Ты ў чыю ж гаворыш руку</p>
<p>I сыкаеш вужакаю?</p>
<p>Ану, цешча, за навуку</p>
<p>Хадзі вось я падзякую!</p>
<p> </p>
<p>Вывеў цешчу ён вон з хаты</p>
<p>Ды ў борану яе ўпрог!</p>
<p>Аж бразджаць у цешчы пяты,</p>
<p>Проста пыл курыць з-пад ног,</p>
<p>Цягне борану па полі,</p>
<p>Толькі стрыбалкі мігцяць.</p>
<p> </p>
<p>– Ся, малая! Гэй, паволі!</p>
<p>Но, кабыла! – свішча зяць.</p>
<p>Выпраг цешчу зяць сярдзіты</p>
<p>Ды па цешчы пугаўём!</p>
<p>Цешча коціцца кулём,</p>
<p>Ды праз поле, ды праз жыта</p>
<p>Смаліць к дзеду перуном.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Прычхала дадому,</p>
<p>Засопшыся, цешча,</p>
<p>На зяця старому</p>
<p>I верне і плешча:</p>
<p>Такі ж ён паганы,</p>
<p>Такі ўжо зацяты,</p>
<p>Тыран над тыранам,</p>
<p>Ён – гэрад пракляты!</p>
<p>Гатоў ён за словы –</p>
<p>Паслаў ім бог зяця! –</p>
<p>Вазіць з лесу дровы,</p>
<p>Табою араці,</p>
<p>Яе ўзяў у клешчы,</p>
<p>Ганяў на палетак.</p>
<p>I кончыла цешча Прамову вось гэтак:</p>
<p> </p>
<p>– Ой, барзджэй ты, дзед, збірайся,</p>
<p>Ідзі дочку ратаваць!</p>
<p>Толькі ж сам асцерагайся:</p>
<p>Гэта кат нам, а не зяць!</p>
<p> </p>
<p>А дзед, слухаў, зубы сцяўшы, –</p>
<p>Ці праўдзіва ж гэта весць?</p>
<p>I нарэшце, палку ўзяўшы,</p>
<p>Сам да зяця ідзе цесць.</p>
<p> </p>
<p>За дзвярамі зяць стхарыўся,</p>
<p>Вуха к дзірцы прылажыў,</p>
<p>Слухаў ён, не варушыўся,</p>
<p>Што цесць жонцы гаварыў.</p>
<p> </p>
<p>– Ой, дурная ж ты, дачушка!</p>
<p>Ці ж без працы можна жыць?</p>
<p>Выкінь дур ты гэту, служка!</p>
<p>Мужу трэба наравіць.</p>
<p> </p>
<p>Ён, няпраўда, не нягодны,</p>
<p>Не дурны ён, не гультай.</p>
<p>Дык жывеце, дзеткі, згодна</p>
<p>Ды язык ты свой трымай.</p>
<p> </p>
<p>– Люба слухаць, што да ладу!</p>
<p>З-за дзвярэй гукае зяць. –</p>
<p>За разумную дараду</p>
<p>Ты на покуць, бацька, сядзь!</p>
<p> </p>
<p>Пасадзіў за стол старога:</p>
<p>– Смаж, брат жонка, каўбасу,</p>
<p>А я скочу да Крывога</p>
<p>I гарэлкі прынясу.</p>
<p> </p>
<p>Запішчалі ў печы скваркі,</p>
<p>Аж звініць скаварада.</p>
<p>З рук у рукі ходзіць чарка, –</p>
<p>Чэсць такая, што бяда!</p>
<p> </p>
<p>Выпіў цесць і з’еў на славу,</p>
<p>Хоць жывот расперажы.</p>
<p>Зяць уважны і ласкавы,</p>
<p>Хоць да раны прылажы!</p>
<p> </p>
<p>– Захадзі ж да нас, старэчы,</p>
<p>Ды часцей, не забывай! –</p>
<p>I ўзваліў яму на плечы</p>
<p>Здаравецкі каравай.</p>
<p> </p>
<p>Дзед ідзе сабе, спявае,</p>
<p>Нібы зяць адмаладзіў.</p>
<p>Каравай ён ледзь трымае,</p>
<p>Аж плячук наверадзіў.</p>
<p> </p>
<p>Цешча рукі заламала,</p>
<p>Дзеда згледзеўшы здалёк:</p>
<p>—Во! Я борану цягала,</p>
<p>—Цесць з ярмом дамоў уцёк!</p>
<p> </p>
<p><i>1907, [1929]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>