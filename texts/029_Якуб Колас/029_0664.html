<div class="container">
<div class="book-utils">
<div id="qrcode"></div>
<a href="/Jakub_Kolas/Rycar_Syklhrubier.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 20.05.1942 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «Рыцар» Шыкльгрубер -->
<h2><a href="http://knihi.com/Jakub_Kolas/">Якуб Колас</a></h2>
<h2>«Рыцар» Шыкльгрубер</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У краіне фрыцаў,</p>
<p>Бач, завёўся рыцар,</p>
<p>Род яго — Шыкльгрубер,</p>
<p>Прозвішча, як бачым,</p>
<p>Чымся тхне свінячым</p>
<p>I гучыць так груба.</p>
<p> </p>
<p>Шыкльгрубер — нягучна,</p>
<p>Рыцару нязручна, —</p>
<p>Звацца б лепш хоць Вольфам.</p>
<p>Шыклю ахрысцілі.</p>
<p>Шыклі спарадзілі</p>
<p>Гітлера Адольфа.</p>
<p> </p>
<p>Змалку ён басячыў,</p>
<p>Шмат начлежак бачыў,</p>
<p>Жыў, хадзіў у брудзе,</p>
<p>Не хватаў зор з неба</p>
<p>I нічым не грэбаў</p>
<p>У паскудным блудзе.</p>
<p> </p>
<p>Шпік і самазванец,</p>
<p>Наглы ашуканец,</p>
<p>Цёмных спраў аматар.</p>
<p>Кідаўся на штукі</p>
<p>Майстар на ўсе рукі,</p>
<p>Цёмны правакатар.</p>
<p> </p>
<p>Потым пафарціла,</p>
<p>Ён раздзьмуў кадзіла</p>
<p>I дабіўся ўлады.</p>
<p>Тысены і крупы,</p>
<p>Хоць іх рыцар глупы,</p>
<p>Гітлеру ўсё ж рады.</p>
<p> </p>
<p>Гітлер — іхні малы,</p>
<p>За іх капіталы</p>
<p>Пастаіць, прайдоха.</p>
<p>Гітлеру бароны</p>
<p>Справілі кальсоны,</p>
<p>Прычасалі троха.</p>
<p> </p>
<p>Вывелі у людзі,</p>
<p>Ход далі паскудзе</p>
<p>З шайкай яго ўсею:</p>
<p>Гебельсу і Гесу,</p>
<p>Гімлеру-балбесу,</p>
<p>Герынгу і Лею.</p>
<p> </p>
<p>Вось задумаў рыцар</p>
<p>Змесці ўсе граніцы,</p>
<p>Прагне ён «прастранства».</p>
<p>Затрубіў у трубы</p>
<p>Рыцар іх Шыкльгрубер</p>
<p>На ўсё сваё панства:</p>
<p> </p>
<p>—Эй, арыйцы-фрыцы!</p>
<p>Душаць нас граніцы,</p>
<p>Трэба нам прасторы.</p>
<p>Я — ваш Бог, я — фюрэр,</p>
<p>Я — пасланнік буры,</p>
<p>Што змяшчае горы.</p>
<p> </p>
<p>За Напалеона,</p>
<p>Фрыцы і бароны,</p>
<p>Я вышэй намнога:</p>
<p>У вясну-другую</p>
<p>Свет я заваюю</p>
<p>З вашай дапамогай.</p>
<p> </p>
<p> </p>
<p>Я нясу вам часы,</p>
<p>Людзям высшай расы,</p>
<p>Панавання немцаў.</p>
<p>А на ўсе народы</p>
<p>Іншае пароды</p>
<p>Я ўзлажу ярэмца.</p>
<p> </p>
<p>Я — прарок, якога</p>
<p>Не было шчэ ў Бога:</p>
<p>Я — месія новы.</p>
<p>Я даю вам, фрыцы,</p>
<p>Новыя крыніцы,</p>
<p>Новыя асновы.</p>
<p> </p>
<p>Вас раней вучылі</p>
<p>Старасвецкай гнілі:</p>
<p>Верным быць, сумленным.</p>
<p>Я ж кажу вам, фрыцы,</p>
<p>Будзьце кравапіўцы</p>
<p>З сэрцам злым, каменным.</p>
<p> </p>
<p>Чулі вы — культура...</p>
<p>Плюньце: гэта — дурасць,</p>
<p>К чорту ўсю навуку!</p>
<p>Ёсць адна навука:</p>
<p>Спрытна біць і стукаць</p>
<p>Ды ліць кроў на бруку.</p>
<p> </p>
<p>Літасці, сумлення</p>
<p>Вырвіце карэнне,—</p>
<p>Я іх адмяняю.</p>
<p>Біце, рэжце, грабце</p>
<p>Ад машны да лапця</p>
<p>У варожым краю.</p>
<p> </p>
<p>Каб за вамі ўсюды</p>
<p>Трупаў стусы-груды,</p>
<p>Як памост, ляжалі.</p>
<p>Вось мае законы,</p>
<p>Фрыцы і бароны,</p>
<p>Вось мае скрыжалі.</p>
<p> </p>
<p> </p>
<p>Загукалі фрыцы,</p>
<p>Жорсткія тупіцы: —</p>
<p>– Хайль, Гітлер! Хайль, брава!</p>
<p>І ардою дзікай,</p>
<p>Плоймай разналікай</p>
<p>Чыняць жах крывавы.</p>
<p> </p>
<p>Ой ты, звер двухногі,</p>
<p>Жулік, шпік уБогі</p>
<p>З цёмнага прытона!</p>
<p>Кідаеш далёка</p>
<p>Ты сляпое вока</p>
<p>Чорнага барона.</p>
<p> </p>
<p>Толькі ж ведай: фрыцы</p>
<p>Будуць з бітай пыцай,</p>
<p>I ты будзеш біты,</p>
<p>А людскую памяць</p>
<p>Доўга будуць пляміць</p>
<p>Рыцары-бандыты.</p>
<p> </p>
<p><i>20/V 1942</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>