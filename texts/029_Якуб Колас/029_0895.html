<div class="container">
<div class="book-utils">
<div id="qrcode"></div>
<a href="/Jakub_Kolas/Dziadzkau_sviedka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1926] -->
<!-- HEADER_FIELD FirstPublicationYear: 1907; 1925-1931; 1935; 1938; 1940-1941; 1943; 1952; 1959; 1982; 2009 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Дзядзькаў сведка -->
<h2><a href="http://knihi.com/Jakub_Kolas/">Якуб Колас</a></h2>
<h2>Дзядзькаў сведка</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>I</h3>
<p> </p>
<p>Ухадзіўся з работаю дзядзька Марцін. Яшчэ на тым тыдні скончыў сеяць грэчку. Патраіў і папар пад жыта. А да касьбы яшчэ застаецца тыдні са два. Здаецца, можна было б і адпачыць трохі цяпер. Але адпачынкі не ў дзядзькавай натуры: цяпер якраз і аб зіме час паклапаціцца, дроў падгатаваць трэба. Няхай сабе падсыхаюць за лета.</p>
<p>Узяў дзядзька Марцін грошы, пайшоў у лясніцтва і купіў асігнату на сажань дроў. А назаўтра з раніцы засунуў за пояс спрытную сякеру, узяў разак, прыстасаваны такім парадкам, каб можна было ім аднаму пілаваць, і пайшоў у лес.</p>
<p>У лесе многа дроў, а вось як пачнеш меркаваць, то ўжо не такая простая рэч паставіць сажань дроў, як гэта можа здацца адразу. Трэба паставіць дровы так, каб і вывозіць іх з лесу было лёгка, каб і пад'ехаць да іх латва было дый каб і знасіць было няцяжка. I калі пачнеш усё гэта браць пад увагу, то трэба такі парадкам патупаць па лесе, каб на добрае месца натрапіць. Але дзядзька Марцін ведаў лес добра, у лесе гадаваўся, жывёлу пасвіў, грыбы збіраў... Ды ці мала чаго бываць яму ў лесе здаралася! Яшчэ ідучы ў лес, нагледзеў сабе мясціну дзядзька Марцін, дзе дроў было многа, хоць трохі і далекавата.</p>
<p>За два дні работы нарэзаў, назбіраў дзядзька цэлую кучу дроў, а на трэці дзень пайшоў у сажань складаць. I месца добрае выбраў, грудок сухі. А каб ад зямлі не нацягала сырасці, падлажыў дзве палавінкі. Адзін бок сажню прыпёр да хвоі. Адмераў сажань ад хвоі і пачаў бярвенца ў зямлю забіваць, каб апора была дрывам з другога боку. I так гладка работа пайшла – ну, проста ахвота брала дзядзьку Марціна. Складаючы дровы, дзядзька Марцін думаў вось аб чым. Калі ён браў у лясніцтве асігнату, то сустрэўся там з аб’ездчыкам Барбутовічам.</p>
<p>– Што, дровы стаўляць будеш, Марцін? – пацікавіўся Барбутовіч.</p>
<p>– А так, – кажа дзядзька Марцін, – трэба паставіць.</p>
<p>– У-гу! – буркнуў Барбутовіч.</p>
<p>Дзядзька Марцін ведаў, што Барбутовіч дагаварваўся, каб дзядзька зрабіў яму фундацыю. Ды дзе ж ты набярэшся на ўсякага лысага чорта? Дый з якой рацыі?</p>
<p>Але цяпер успомніў дзядзька гэтае спатканне і тую размову. Чапляцца будзе, гад, каб прыдрацца да чаго. Вось чаму дзядзька пільна сачыў, каб ніводнага палена не знайшлося такога, што б не падышло пад меру або перабрала гэтую меру. Злажыў сажань акуратненькі, бо не любіў рабіць абыяк. Калі і людзі не пабачаць яго, то самому ж паглядзець добра на сваю акуратную работу.</p>
<p>– Не, – сказаў сам сабе дзядзька Марцін, – не падкапаешся, брат! – I яшчэ раз зірнуў на дровы. Хацеў ужо дадому ісці. Аж глядзіць – Барбутовіч з лесу выходзіць. Падышоў і давай тыя дровы аглядаць. Да кожнага палена прыглядаўся – ды так прыглядаўся, як бы сярод іх знаходзіўся сваяк яго або добры прыяцель. Смех браў дзядзьку Марціна, як Барбутовіч аглядаў тыя дровы.</p>
<p>– А гэта што?! – сярдзіта спытаў Барбутовіч і ткнуў палкаю ў падпорку.</p>
<p>А падпорка была дубовая. Знайшоў дзядзька Марцін гэтую разгаціну, вілаватую дубовую. На падпорку яна якраз і гадзілася.</p>
<p>– Падпорка, – адказвае дзядзька Марцін.</p>
<p>– Але ж гэта толькі верхавінка, а самы дубок дзе?</p>
<p>– А чорт яго бацьку ведае, дзе дубок. Гэта пану ўжо лепей ведаць, бо я лесу не пільную.</p>
<p>– Ты не пільнуеш, то я пільную. А за гэты дубок ты ў мяне паскачаш, галубок! – Так і сказаў, у тахту, складна сказаў. Дастаў зза пазухі кніжку і пачаў запісваць.</p>
<p>А дзядзька Марцін, ужо сярдзіты, стаяў і казаў паціхеньку:</p>
<p>– Пішы сабе, пішы, няхай тваю шкуру чэрці спішуць.</p>
<p>На гэтым і разышліся. Барбутовіч у лес пасунуўся, а дзядзька Марцін дадому пайшоў.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Пачалося лета, а з ім і работа навалілася: касьба, а там і жніво. Дзядзька Марцін і думаць перастаў пра сутычку з Барбутовічам. Сказаць па праўдзе, ён і значэння не прыдаваў гэтай сутычцы – глупства: Барбутовіч проста застрашваў яго, каб дзядзька не надта казырыўся перад ім і на згоду пайшоў. Карацей сказаць – Барбутовіч хацеў, каб дзядзька Марцін зафундаваў яму ўсё ж такі.</p>
<p>Урэшце дзядзька Марцін прыйшоў да думкі, што можа ён і паставіць Барбутовічу гэтую самую «фундацыю», бо мала што можа здарыцца – без лесу ж чалавеку цяжка быць. Дык лепш ужо ў згодзе жыць, няхай іх пярун паб'е.</p>
<p>Мінулася лета, зноў вальнейшы час выдарыўся, дзядзька Марцін каля дому тупаў, збіраўся жыта на насенне акалаціць коп з пяць, а цяпер ток глінаю падмазваў. Аж прыходзіць да яго стараста Мацей Карнавух.</p>
<p>Паздароўкаліся.</p>
<p>– Тут, брат, ёсць для цябе карталюшка адна, – сказаў стараста і зняў шапку: у шапцы насіў ён свае паперы.</p>
<p>Здзівіўся і спалохаўся дзядзька Марцін, бо тыя карталюшкі, што разносіць стараста, нічога добрага не скажуць табе. А тым часам стараста ўзяў адну такую карталюшку, доўга прыглядаўся да яе, а потым сказаў:</p>
<p>– Здаецца, што гэтая, – і падаў Марціну паперку.</p>
<p>Дзядзька Марцін быў чалавек пісьменны. I рукі затрасліся ў яго, калі ён вычытаў: «Павестка». А калі далей стаў чытаць, то вычытаў, што земскі начальнік пазывае на суд за парубку дубка. На дваццаць чацвёртае верасня суд назначан.</p>
<p>Ссунуў дзядзька Марцін шапку на лоб, патыліцу пачухаў, а потым у вочы старасце зірнуў і з вялікім дакорам галавою патрос.</p>
<p>– А бадай на іх упадкі і паморак Бог наслаў! Ці ж ёсць на свеце тая праўда, браце Мацей? Ды які ж гэта дуб? Ды хто яго сек, каб тваю шкуру боль пасек! А бадай жа ты ў вадзе стаяў і піць прасіў! А каб ты па гары хадзіў ды сонца не бачыў! А каб вас халерыя павыдушвала! А каб ты выхвараў ды выстагнаў, абармоціна ліхая! – Прыпыніў дзядзька сваё красамоўства, вочы ўніз спусціў.</p>
<p>Старасце часу не было слухаць усяго таго, што казаў дзядзька Марцін, а калі дзядзька Марцін хацеў расказаць, як справа была, то стараста адышоўся ўжо досыць далёка. Узрушаны дзядзька Марцін выйшаў на прыгумень, кісет дастаў і стаў папяросу вярцець. З вачэй сыпаліся іскры злосці, а мыслі заварушыліся шпарка-шпарка, і калі дзядзька Марцін выпусціў першы клубок дыму, то ў яго ўжо быў гатовы праект абароны на судзе. А калі абурэнне ўляглося, то дзядзька Марцін стаў больш спакойна абмяркоўваць гэты праект. Тое, што радзілася ў хвіліну злосці, у стане спакойнага разважання пачало развівацца, вырысоўвацца болей яскрава і пуката.</p>
<p>Гэты праект захапіў дзядзьку Марціна сваёю простасцю і ў той жа час непераможнаю сілаю свайго доваду. Так ён і зробіць. I цікава будзе паглядзець, куды дзене свае вочы гэты кусок басяка, Барбутовіч, калі дзядзька Марцін зробіць на судзе тое, што ён цяпер замысліў?</p>
<p>Дзядзька Марцін высока падняў галаву, згарнуў кулак, грозна падпёр ім адну ноздру, а ў другую так смаркнуў, што і пыл і ўсё тое, што было ў палавіне носа, разляцелася малюпасенечкімі пырскамі, а вераб'і ад страху шуганулі ў паветра і толькі на страсе суседскай клуні да памяці прыйшлі.</p>
<p>– Паглядзім, хто каго ў лапці абуе, – прамовіў дзядзька Марцін на прыгуменні.</p>
<p>Назаўтра ж пайшоў дзядзька Марцін у лес пад той сажань. Стаіць сабе ў лесе – і горачка мала. Але ўся ўвага дзядзькі Марціна спынілася на дубовай падпорцы, на той надпорцы, што і дала пачатак усёй гэтай справе. I каб людскае што: паршывенькі раскарака, пазіраць няма на што. I тут патрос галавою дзядзька Марцін і сказаў:</p>
<p>– I за такую брыду ў суд цягнуць!</p>
<p>Прынёс дзядзька другую падпорку, а гэтага раскараку з зямлі дастаў, яшчэ раз зірнуў на яго, а потым закінуў на плячо – і вагі ў ім было не больш як фунтаў пятнаццаць – і панёс дамоў. А калі сустрэўся Сцёпка Зажмура і спытаў, што гэта нясе дзядзька Марцін, то ён сказаў важна і сур'ёзна:</p>
<p>– Гэта, брат, сведка мой!</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Кожны сведка звычайна карыстаецца пэўнаю павагаю ў тых, каму ён сведчыць збіраецца. I слова добрае скажуць яму, і чаркаю пачастуюць. I дзядзькаў сведка таксама ў пашане быў.</p>
<p>Па-першае, дзядзька Марцін нёс яго на сваіх плячах вёрст пяць з лесу, а па-другое, прынёсшы дамоў, адвёў яму месца ў клуні – і добрае месца: адзін канец пад страху падправіў, а другі над жытам звісаў, дзе і суха было і падыхаў чысты ветрык. На вольным ветрыку ён падсыхаў і рабіўся яшчэ больш мізэрны. Для чалавека гэта было б нядобра, а дубоваму чурбаку гэта найлепшая павага. Не было таго дня, каб дзядзька не падумаў пра свайго сведку, а прыйдзе ў клуню, то першым дзелам на яго зірне, як ён маецца там, пад страхою.</p>
<p>Адным словам, гэты дубовы чурбанок з часам набываў у вачах дзядзькі Марціна значэнне пэўнай асобы: гэта не толькі яго сведка, але нават і адвакат. Дзядзьку часамі прыходзіла ў галаву думка ачасаць крыху свайго сведку сякеркаю, каб ён меў больш шляхетны выгляд, бо яму ж прыйдзецца стаяць перад вачыма земскага начальніка, але ачэсваць яго ўсё ж не адважыўся: у яго ўласным адзенні і выглядзе больш натуральнасці, больш праўды, больш адпаведнасці самому факту.</p>
<p>У суботу 24 верасня, раненька, увайшоў дзядзька Марцін у клуню, палез на жыта і выцягнуў зпад страхі свайго сведку.</p>
<p>– Пойдзем, брат, судзіцца!– палажыў на плячо і пайшоў на суд.</p>
<p>Азірнуўся дзядзька Марцін – нікога не відаць, загуменнем на дарогу выйшаў, уздыхнуў вальней і пайшоў. Да земскага начальніка трэба было вёрст 12 зрабіць. Незнаёмыя людзі, мінаючы дзядзьку Марціна, аглядаліся назад, а знаёмым ён казаў:</p>
<p>– На суд іду і свайго сведку нясу.</p>
<p>Земскі начальнік жыў у мястэчку. У дзесяць гадзін раніцы дзядзька Марцін на месцы быў. Уваходзячы ў дом, дзе жыў земскі начальнік і дзе была яго судовая камера, дзядзька Марцін зняў з пляча свайго сведку, узяў пад паху і памаленьку ў карыдор увайшоў. Спусціў паціхеньку на падлогу, не ведаючы, што з ім далей рабіць, дзе яго дзець. Каля дзвярэй канцылярыі спыніўся, паставіў чурбак у куточку і сам прыпыніўся там. А калі выйшаў пісарчук і заўважыў дзядзьку Марціна з дубовым чурбаком, то вельмі здзівіўся і не ведаў, што сказаць – спалох узяў, мусібыць. А дзядзька Марцін растлумачыў:</p>
<p>– Сёння мне суд назначаны, а гэта мой сведка.</p>
<p>– Ага! – сказаў пісарчук і, відаць, зусім здаволіўся такім тлумачэннем, а потым запытаў: – А як твая фамілія?</p>
<p>– Марцін Ражка. Калі ласка, ці не можна мне тут пастаяць, покі не паклічуць?</p>
<p>– Стой сабе, – адказаў пісарчук і пайшоў у канцылярыю.</p>
<p>Стаіць дзядзька Марцін каля дзвярэй, прытрымліваючы свайго сведку, каб ён не пакаціўся і грукату не нарабіў тут, а сам то вуха да замка прыложыць, то ў замочную дзірачку гляне. У другія дзверы земскі начальнік увайшоў і адразу надзяе на сябе ланцужок з медалём.</p>
<p>Штурхануў дзядзька Марцін локцем свайго сведку і шапнуў яму:</p>
<p>– Трымайся, брат!</p>
<p>Гадзіны са дзве прастаяў дзядзька Марцін каля дзвярэй, прыкладаючы то вуха, то вока да замочнай дзірачкі.</p>
<p>– Марцін Ражка! – пачуў дзядзька Марцін і так перапалохаўся, што і сведку выпусціў.</p>
<p>– Я! – гукнуў дзядзька Марцін колькі моцы было, а дзядзькаў сведка – джаджук аб падлогу! Як бы так з гарматы стрэлілі, аж земскі начальнік на крэсле падскочыў.</p>
<p>Борздзенька падняў дзядзька Марцін свайго сведку, шапку яшчэ раней у кішэню ўпхнуў, адчыняе дзверы і з дубовым чурбачком у суд уваходзіць.</p>
<p>– А гэта што такое? – крыкнуў земскі начальнік.</p>
<p>– А гэта мой сведка, ваша высакароддзе! – адказаў дзядзька Марцін.</p>
<p>– Тры рублі штрафу за паяўленне ў судзе не ў належным відзе! – крыкнуў земскі начальнік, – і сем рублёў штрафу за парубку дубка, – дадаў ён.</p>
<p>– Ваша высакароддзе...</p>
<p>– Вынасіся за дзверы, мужлан, а не – пад арышт пасаджу!</p>
<p>Выбег дзядзька Марцін як апараны. Крыўдна, горка і сорамна стала дзядзьку Марціну.</p>
<p>– Вось, брат, і насведчыў ты мне! – сказаў ён свайму сведку. – I дзе ж падзець мне цябе?</p>
<p>Ішоў вуліцаю дзядзька Марцін, паглядаў, куды б яму сведку закінуць. А потым шкада стала кідаць і прыйшоў з ім дадому, палажыў пад страху: няхай ляжыць, можа ён яшчэ скажа слова сваё.</p>
<p> </p>
<p><i>[1926]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>