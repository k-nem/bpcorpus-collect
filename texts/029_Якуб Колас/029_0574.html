<div class="container">
<div class="book-utils">
<div id="qrcode"></div>
<a href="/Jakub_Kolas/Pachmielle.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1911 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пахмелле -->
<h2><a href="http://knihi.com/Jakub_Kolas/">Якуб Колас</a></h2>
<h2>Пахмелле</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>– Годзе, жонка! Ну, не лайся:</p>
<p>Больш гарэлкі ані ў зуб!</p>
<p>Калі вып’ю,— ну, хоць кроплю,—</p>
<p>Бі мяне, цягай за чуб!</p>
<p>Сам, нябож, я добра знаю,</p>
<p>Што з гарэлкі свет гарыць...</p>
<p>Тфу, паскудства! Тфу, брыдота!</p>
<p>Хоць зарэж,— не буду піць!</p>
<p> </p>
<p>Так прад жонкай спавядаўся</p>
<p>После выпіўкі Тарас:</p>
<p>– Ну, на гэты раз павер мне —</p>
<p>Каб я жыў — апошні раз!</p>
<p> </p>
<p>– Ой, не раз я гэта чую!</p>
<p>Заракалася свіння</p>
<p>За вугол хадзіць, Тарасе,—</p>
<p>I табе не веру я!</p>
<p> </p>
<p>– Ты не верыш? Эх, Марылька!</p>
<p>Хочаш? Я іду ў заклад?</p>
<p>Залажэмся на цікавасць:</p>
<p>Ты прайграеш, як Бог свят!..</p>
<p> </p>
<p>Тфу! пад грудзі падпірае!</p>
<p>Кішкі зблытаны ў камяк,</p>
<p>Ну, а ў роце, каб ты знала —</p>
<p>Фэ, які нядобры смак!</p>
<p> </p>
<p>Галава ж, як малатарня,</p>
<p>Або хто завёў там млын.</p>
<p>А ўсё Грышка, недавярак,</p>
<p>Каб ён спух, сабачы сын!</p>
<p> </p>
<p>Як прусак, што з’еў бураксы,</p>
<p>Ходзіць, плёвае, бядак,</p>
<p>I да жонкі падыходзіць:</p>
<p>– Ссе вантробы мне чарвяк.</p>
<p> </p>
<p>Слухай, золатка-галубка, —</p>
<p>Стаў пакорненькі Тарас, —</p>
<p>Прынясі апахмяліцца —</p>
<p>Каб я жыў — астатні раз!</p>
<p> </p>
<p>1911</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>