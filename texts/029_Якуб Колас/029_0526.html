<div class="container">
<div class="book-utils">
<div id="qrcode"></div>
<a href="/Jakub_Kolas/Pa_dziadzkoch.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1929] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Па дзядзькох -->
<h2><a href="http://knihi.com/Jakub_Kolas/">Якуб Колас</a></h2>
<h2>Па дзядзькох</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Пакараў мяне Бог,</p>
<p>Што павёў па дзядзькох</p>
<p>Велікодным вясёлым дзяньком.</p>
<p>Піў у іх колькі мог,</p>
<p>Чуць там пластам не злёг</p>
<p>I не звяў, не заснуў за сталом.</p>
<p> </p>
<p>Ды дазвольце ўжо мне</p>
<p>Аб радні і гульні</p>
<p>Праўду толкам, як ёсць, расказаць.</p>
<p>Быў выпадак не ў сне,</p>
<p>А ў сваёй старане,</p>
<p>Як пайшоў я дзядзькоў віншаваць.</p>
<p> </p>
<p>Выйшаў зранку я ў пуць</p>
<p>I рашыў не мінуць,</p>
<p>Не пакрыўдзіць нікога з дзядзькоў:</p>
<p>К тым, хто бліжай жывуць,</p>
<p>Па парадку вярнуць,</p>
<p>А не рвацца на дзесяць кускоў.</p>
<p> </p>
<p>Першы дзядзька – Паўлюк.</p>
<p>Падышоў я і – грук,</p>
<p>Аж ён сам ад суседа бягом,</p>
<p>Кінуў дочку ён з рук</p>
<p>I падняў такі гук,</p>
<p>Што ўсё ходзіць, трасецца кругом.</p>
<p> </p>
<p>—Ну, йдзі ў хату! – крычыць,</p>
<p>Дзе, не знае, садзіць, –</p>
<p>Бачу, рад на мяне паглядзець.</p>
<p>Сталі мы гаманіць,</p>
<p>Як на свеце нам жыць,</p>
<p>Як нам многа прыйшлося цярпець</p>
<p> </p>
<p>Ад сваіх і чужых,</p>
<p>Ад парадкаў ліхіх,</p>
<p>Ад усякай на свеце брыды.</p>
<p>Потым дзядзька прыціх,</p>
<p>Шаптанулі ўдваіх,</p>
<p>Наконт, мусіць быць, «горкай вады».</p>
<p> </p>
<p>Потым чую: «Бягай!</p>
<p>Праз пяць хат Аляляй!»</p>
<p>– Э, кінь, дзядзька: навошта яна?</p>
<p>– Што там кінь? Не зважай:</p>
<p>Даў Бог свята – гуляй!</p>
<p>Не нап’ёмся нябось дап’яна.</p>
<p> </p>
<p>Цётка з бутляй прыйшла</p>
<p>Ды закрасы ўліла,</p>
<p>Каб гарэлка пілася смачней;</p>
<p>Потым крошкі з стала</p>
<p>Чыста сцерла-змяла.</p>
<p>– Ну, дык сунься сюды, брат, бліжэй!</p>
<p> </p>
<p>Дзядзька чарку бярэ,</p>
<p>Аб скарач яе трэ</p>
<p>Ды гарэлку ў яе буль-буль-буль!</p>
<p>Ва мне сэрца аж мрэ:</p>
<p>Хто той келіх сапрэ?</p>
<p>Знаць, сухім я не выйду адсюль!</p>
<p> </p>
<p>Чарка, браце, павер:</p>
<p>Як даўнейшы мажджэр –</p>
<p>Проста страшна на падлу зірнуць!</p>
<p>Як кадуб, такі звер,</p>
<p>Хоць ячмень ёю мер,</p>
<p>I прыйшлося да дна хлесянуць!</p>
<p> </p>
<p>Гоніць дзядзька ў галоп,</p>
<p>А мне вочы на лоб</p>
<p>Чуць не выперла чарка-мажджэр.</p>
<p>Чую, кепска было б,</p>
<p>Каб яшчэ такі чоп</p>
<p>Або пару яшчэ такіх мер!</p>
<p> </p>
<p>Ды і так я пачуў,</p>
<p>Што мяне штурхануў,</p>
<p>Як бы стукнуў даўбешкаю хмель:</p>
<p>Чуць мазгоў не звярнуў,</p>
<p>Проста сон агарнуў,</p>
<p>Хоць кладзіся ты спаць на пасцель.</p>
<p> </p>
<p>– Закусі ж. Вось кумпяк.</p>
<p>З хрэнам можа ці так,</p>
<p>Як латвей і смачней на твой густ.</p>
<p>Няма надта прысмак:</p>
<p>Парасюк, як прусак.</p>
<p>Ды стол, дзякаваць Богу, не пуст!</p>
<p>Закусіў, пасядзеў,</p>
<p>Гаварыў як умеў.</p>
<p>Да Яхіма я дзядзькі іду.</p>
<p>Я ішоў, весялеў,</p>
<p>З кожным крокам смялеў,</p>
<p>Ды яшчэ быў з сабою ў ладу.</p>
<p> </p>
<p>Ляпнуў клямкай, ступіў,</p>
<p>Дзверы я адчыніў –</p>
<p>Ціха ў хаце, нікога няма.</p>
<p>«Дзе ж бы дзядзька той быў?</p>
<p>Мо гарэлку глушыў?» –</p>
<p>Прамільгнулася думка сама.</p>
<p> </p>
<p>Хату я азірнуў</p>
<p>I храп дзядзькаў пачуў –</p>
<p>На палку дзядзька спаў-спачываў.</p>
<p>Вось я крок сцігануў,</p>
<p>Голаў трохі прыгнуў,</p>
<p>А Яхім – як пшаніцу прадаў!</p>
<p> </p>
<p>Збіўся з тропу я спрэс.</p>
<p>– Дзядзька! Хрыстус васкрэс!</p>
<p>I ў плячук свайго дзядзьку штурхець!</p>
<p>Ідзі ліха на лес:</p>
<p>Ці не ў гразь я залез?</p>
<p>Ой, раўне, ты глядзі, як мядзведзь!</p>
<p> </p>
<p>Прахапіўся Яхім.</p>
<p>Божа мілы, што з ім!</p>
<p>Не расплюшчыць ніяк ён вачэй!</p>
<p>Я стаю ўсё над ім:</p>
<p>Як паможаш і чым,</p>
<p>Каб расплюшчыў ён вочы хутчэй?</p>
<p> </p>
<p>Але лыпнуў сяк-так.</p>
<p>– Ох, заснуў жа я ў смак!..</p>
<p>Ну, як маешся, браце, жывеш?</p>
<p>I худы ж ты, як рак,</p>
<p>Проста высах, бы грак!</p>
<p>Мусіць, крыж ты, брат, цяжкі нясеш?</p>
<p> </p>
<p>– А як дзядзька здароў?</p>
<p>Божа, колькі гадоў,</p>
<p>Як рассталіся, дзядзька, з табой!</p>
<p>– Многа, браце, гадоў!</p>
<p>Да сівых валасоў</p>
<p>Вось, як бачыш, даклыгаў ступой...</p>
<p> </p>
<p>Ото ж ты маладзец!</p>
<p>Хоць пабачу цябе пад канец...</p>
<p>Надзя, гэй!.. Дзе ж прапала яна?</p>
<p>Я адзін, як дубец,–</p>
<p>Восьмы год удавец,</p>
<p>Толькі Надзя са мною адна.</p>
<p> </p>
<p>Юзік хлеб свой знайшоў,</p>
<p>Пётра ў людзі пайшоў,</p>
<p>Міхаліна на службе з Каляд... –</p>
<p>Так гамонім, ды зноў</p>
<p>Стол накрыты гатоў,</p>
<p>Пірагоў, бабак, скораму шмат.</p>
<p> </p>
<p>Дзядзька зараз устаў</p>
<p>I ў каморцы прапаў,–</p>
<p>Засвярбеў у мяне, браткі, нос.</p>
<p>Я нядоўга чакаў:</p>
<p>Дзядзька важна сягаў</p>
<p>I бутэльку пад пахаю нёс.</p>
<p> </p>
<p>Дзюбанулі мы з ім.</p>
<p>Праўда, дзядзька Яхім</p>
<p>Толькі вусы крыху памачыў.</p>
<p>– Пі ўжо ты, бо старым</p>
<p>Цяжка косцям маім,</p>
<p>Ды, прызнацца, я сёння хапіў.</p>
<p> </p>
<p>Сядзімо мы, гудзём</p>
<p>I гаворку вядзём,</p>
<p>I пра бацьку мы ўспомнілі тут.</p>
<p>– Многа страцілі ў ім,</p>
<p>Кожны ўспомніць дабром,</p>
<p>Хоць у службе ён быў-такі крут.</p>
<p> </p>
<p>Дзядзька далей расчаў</p>
<p>I пра бацьку сказаў,</p>
<p>Мо каб горкія думкі прагнаць:</p>
<p>– Доўга грудзі ён ссаў.</p>
<p>Хтось яго запытаў:</p>
<p>«Калі кінеш ты цыцку ўжо ссаць?»</p>
<p> </p>
<p>А ён зразу адказ:</p>
<p>«Каля Яна якраз!» –</p>
<p>«А па Яне?» – «Касіць я пайду!»</p>
<p>Так гамонка у нас</p>
<p>Заняла добры час,</p>
<p>А нарэшце ўстаю – да Каруся іду.</p>
<p> </p>
<p>У Яхіма ж ізноў</p>
<p>Мажджэр двойчы прайшоў,</p>
<p>I я весел як мае ўжо быць, –</p>
<p>Яшчэ ж роўна я шоў,</p>
<p>Хоць спяваў ды без слоў,</p>
<p>I язык яшчэ мог мне служыць.</p>
<p> </p>
<p>Мяне «Дрогі» спаткаў,</p>
<p>Падышоў, шапку зняў,</p>
<p>А я вусы абцёр, расхіліў.</p>
<p>Ён мяне цалаваў,</p>
<p>Да сябе заклікаў,</p>
<p>А нарэшце курыць папрасіў.</p>
<p> </p>
<p>Трэці дзядзька – Карусь,</p>
<p>Да яго я плятусь.</p>
<p>I так я сам з сабой гаманю:</p>
<p>«Кепска будзе, уп’юсь...</p>
<p>Ды хоць так – не баюсь!..»</p>
<p>Вось, дальбог, казаў так, не маню!</p>
<p> </p>
<p>Бо я ведаў: «Дзівак»</p>
<p>Добра дасца мне ў знак,</p>
<p>Бо яго – самы большы «мажджэр».</p>
<p>Я ўжо п’ян, бы латак,</p>
<p>Ды плятуся, аднак,</p>
<p>Адкаціўшы для форсу каўнер.</p>
<p> </p>
<p>Пералез я парог</p>
<p>I галошы зняў з ног</p>
<p>I кажу: «Здрастуй, дзядзька Карусь!»</p>
<p>– Што ж ты стаў! Ці знямог?</p>
<p>Сунься дальш у бярлог!</p>
<p>Я тралюю праз хату, як гусь.</p>
<p> </p>
<p>Рада цётка была</p>
<p>I мяне абняла.</p>
<p>– Ну, прысядзь жа ты, мой галубок!</p>
<p>Люлька ў дзядзькі храпла,</p>
<p>Сваё нешта вяла,</p>
<p>I пускаў дзядзька спрытна дымок.</p>
<p> </p>
<p>Дзядзька зрэдку пляваў,</p>
<p>Моцны жарт адпускаў</p>
<p>I смяяўся сам дробненька так,</p>
<p>Ды ізноў замаўкаў,</p>
<p>Нібы ў мыслях блукаў, –</p>
<p>Ну, нядарма празваўся Дзівак!</p>
<p> </p>
<p>Неўзаметкі маргнуў,</p>
<p>Дротам люльку прапхнуў,</p>
<p>Хоць бы слова сказаў да каго.</p>
<p>Колькі раз тупануў,</p>
<p>Да дзвярэй завярнуў,</p>
<p>I гарэлка з’явілася ўміг у яго!</p>
<p> </p>
<p>Зняў з бутэлькі пячаць,</p>
<p>Сказаў ягад падаць.</p>
<p>З бутлі ў бутлю гарэлка цячэ.</p>
<p>Чую – трэскі трашчаць,</p>
<p>А там скваркі пішчаць –</p>
<p>То яечаньку цётка пячэ!</p>
<p> </p>
<p>Вось мы селі за стол.</p>
<p>Дзядзька пляшку – у пол</p>
<p>I лье чарку да самых краёў.</p>
<p>I, зірнуўшы на дол,</p>
<p>Шаргануў свой прыпол.</p>
<p>– Ну, дык будзь жа, брат Костусь, здароў!</p>
<p> </p>
<p>Галавой целяпнуў,</p>
<p>Чарку спрытна кульнуў,</p>
<p>А другую ўжо мне ён наліў.</p>
<p>Я яе адапхнуў,</p>
<p>Дзядзька знізу зірнуў:</p>
<p>– Што ж, я грошы дарма заплаціў?</p>
<p>I так вокам павёў,</p>
<p>Што без дальшых я слоў</p>
<p>Не горш дзядзькі «мажджэр» асушыў.</p>
<p>– Ну, во так і – гатоў!</p>
<p>Вынуў люльку з зубоў,</p>
<p>I тут жарт дзядзька зноў адпусціў.</p>
<p> </p>
<p>Я сядзеў, як «філін»,</p>
<p>Ў галаве цэлы млын,</p>
<p>А яшчэ двух дзядзькоў абысці!</p>
<p>А «мажджэр», чортаў сын,</p>
<p>Зноў упёрся, як клін.</p>
<p>– Ну! Яшчэ, брат, адну прапусці!</p>
<p> </p>
<p>Што парадзіш? Валяй!</p>
<p>Даў Бог свята – гуляй!</p>
<p>Што казанскай глядзець сіратой?</p>
<p>Прападаць – прападай!</p>
<p>Пі, валі, не шманай –</p>
<p>Як пусціўся ў дарогу – не стой!</p>
<p> </p>
<p>Ад Каруся ізноў</p>
<p>Да Каруся пайшоў:</p>
<p>Двух я маю дзядзькоў Карусёў.</p>
<p>Пабажыцца гатоў,</p>
<p>Што не чуўся мазгоў,</p>
<p>А ў вачох свет мяцеліцу мёў.</p>
<p> </p>
<p>Выпіў-рэзнуў і там,</p>
<p>А як выйшаў, і сам</p>
<p>Не магу я ніяк разабраць.</p>
<p>Я не верыў вачам</p>
<p>I даў волю нагам</p>
<p>Ды Пятруся іду віншаваць.</p>
<p> </p>
<p>Людзі скажуць, як я, –</p>
<p>Горка доля мая, –</p>
<p>Апынуўся у дзядзькі Пятра.</p>
<p>Мне ж дарога свая</p>
<p>Цямней ночкі была,</p>
<p>Ў цень яе агарнула мара.</p>
<p> </p>
<p> </p>
<p>Помню быццам праз сон,</p>
<p>Павярнуў там заслон,</p>
<p>Як лез вон з-за стала, каб устаць.</p>
<p>Далей помню – Антон,</p>
<p>Прыйшоў з «Татусам» ён</p>
<p>I вучыў яго рапарт аддаць.</p>
<p> </p>
<p>Так я піў і гуляў,</p>
<p>Так дзядзькоў віншаваў</p>
<p>Велікодным вясёлым дзяньком.</p>
<p>А дамоў як дыбаў,</p>
<p>Дык чарцей я склікаў,</p>
<p>На нябожчыкаў трос кулаком.</p>
<p> </p>
<p>I ўсю ноч напралёт</p>
<p>Чаркі кідалі ў пот</p>
<p>I не мог галавы я падняць.</p>
<p>Дачакаю за год,</p>
<p>Дык кажу напярод:</p>
<p>Не пайду больш дзядзькоў віншаваць.</p>
<p> </p>
<p><i>30.ІІІ.1912 г., 12.ІV.1922 г. </i></p>
<p>[1929]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>