<div class="container">
<div class="book-utils">
<div id="qrcode"></div>
<a href="/Taras_Saucenka/U_niadzielu_nie_hulala.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1907; 1937-1940; 1951 -->
<!-- HEADER_FIELD FirstPublicationYear: 1907; 1937-1940; 1951 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: "У нядзелю не гуляла..." -->
<!-- HEADER_FIELD Translation: Якуб Колас -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>"У нядзелю не гуляла..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>* * *</p>
<p>У нядзелю не гуляла,</p>
<p>Ды на шоўкі зарабляла,</p>
<p>Ды хусціну вышывала,</p>
<p>Вышываючы, спявала:</p>
<p> </p>
<p>«Хусціначка мярэжаная,</p>
<p>Вышываная!</p>
<p>Выгаптую, падарую,</p>
<p>А ён мяне пацалуе...</p>
<p>Хусціна мая</p>
<p>Маляваная!</p>
<p>Задзівяцца ўранку людзі,</p>
<p>Што ў сіроткі хустка будзе</p>
<p>Мярэжаная,</p>
<p>Маляваная!</p>
<p>А я касу расплятаю,</p>
<p>З сваім мілым пахаджаю...</p>
<p>Долечка мая,</p>
<p>Матанька мая!»</p>
<p> </p>
<p>Вось так яна вышывала,</p>
<p>У акенца паглядала:</p>
<p>Ці не згледзіць крутарогіх?</p>
<p>Ці не йдзе чумак з дарогі?</p>
<p>Ідзе чумак з-за Лімана,</p>
<p>З чужым дабром, бесталанны,</p>
<p>Чужых валоў паганяе,</p>
<p>Паганяючы, спявае:</p>
<p>«Доля мая, доля!</p>
<p>Што ты не такая,</p>
<p>Як доля чужая?</p>
<p>Ці я п’ю, гуляю?</p>
<p>Ці сілы не маю?</p>
<p>Ці да цябе дарожанькі</p>
<p>У стэпу не знаю?</p>
<p>Ці да цябе сваіх дароў</p>
<p>Я не пасылаю?</p>
<p>Ёсць у мяне дары —</p>
<p>Вочы мае кары.</p>
<p>Маладую маю сілу</p>
<p>Багачы купілі,</p>
<p>Мо без мяне і дзяўчыну</p>
<p>З другім заручылі...</p>
<p>Навучы ж ты мяне, доля,</p>
<p>Гуляць навучы!»</p>
<p> </p>
<p>Дый заплакаў бедачына,</p>
<p>Стэпам ідучы.</p>
<p> </p>
<p>Ой, застагнаў сівы пугач</p>
<p>Ў стэпу на магіле;</p>
<p>А ў дарозе чумачэнькаў</p>
<p>Журба атуліла.</p>
<p>«Дазволь ты, наш атамане,</p>
<p>Каля сяла стаці,</p>
<p>Панясем мы таварыша</p>
<p>Ў сяло прычашчаці».</p>
<p>Спавядалі, прычашчалі,</p>
<p>Знахароў пыталі,—</p>
<p>Не паможа!.. З незлячымым</p>
<p>Паехалі далей.</p>
<p>Ці то праца загубіла</p>
<p>Маладую сілу?</p>
<p>Ці ў разлуцы нуда-гора</p>
<p>Яго з ног зваліла?</p>
<p>Ці наслалі людзі ліха</p>
<p>Яму, маладому,</p>
<p>Што прывезлі яго з Дону</p>
<p>На возе дадому?</p>
<p>Прасіў Бога, каб дзяўчыну...</p>
<p>Хоць сяло пабачыць,</p>
<p>Ды не ўпрасіў... Пахавалі,</p>
<p>Ніхто й не заплача!</p>
<p> </p>
<p>Паставілі грамадою</p>
<p>Крыж над сіратою</p>
<p>Й разышліся... Як былінка,</p>
<p>Як ліст над вадою,</p>
<p>Свет пакінуў казачэнька,</p>
<p>Ўсё забраў з сабою.</p>
<p>А дзе ж мая расшытая</p>
<p>Шоўкамі хусціна?</p>
<p>А дзе ж мая вясёлая,</p>
<p>Любая дзяўчына?!</p>
<p> </p>
<p>Унь на новым крыжы хустку</p>
<p>Вецер развявае,</p>
<p>А дзяўчына у манашках</p>
<p>Касу расплятае.</p>
<p> </p>
<p>18 кастрычніка 1844</p>
<p>С.-Пецярбург</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Jakub_Kolas/">Якуб Колас</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>