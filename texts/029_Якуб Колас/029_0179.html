<div class="container">
<div class="book-utils">
<div id="qrcode"></div>
<a href="/Jakub_Kolas/Vuscianski_hrud.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 18.10.1938 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вусцянскі груд -->
<h2><a href="http://knihi.com/Jakub_Kolas/">Якуб Колас</a></h2>
<h2>Вусцянскі груд</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Грудок удалы я сабе абраў,</p>
<p>I часта ў вольныя часіны</p>
<p>Саджуся там каля хваіны,</p>
<p>Гляджу ды слухаю навіны,</p>
<p>П’ючы мяды лясоў і пахі траў.</p>
<p> </p>
<p>Не славіцца багаццем мой грудок,</p>
<p>Але ён просты і адкрыты,</p>
<p>Сіўцом, чаборыкам спавіты,</p>
<p>Дзе пчолкі звоняць самавіта,</p>
<p>Збіраючы па кропельцы мядок.</p>
<p> </p>
<p> </p>
<p>Гваздзічка белая рассыпана вакол –</p>
<p>Нібы махрыстыя сняжынкі</p>
<p>Ляглі на тонкія націнкі,</p>
<p>Прыгнуўшы кволыя раслінкі,</p>
<p>Аздобіўшы пясчаны гэты дол.</p>
<p> </p>
<p>З грудка відаць прыгожы краявід,</p>
<p>У ткань атулены сінечы.</p>
<p>Унь гурт дубоў шыракаплечых —</p>
<p>Стаяць, нібы на нейкім вечы,</p>
<p>I сонейка узносяць на свой шчыт.</p>
<p> </p>
<p>А там лугі па Свіслачы ляглі</p>
<p>З іх купамі лазы, алешын,</p>
<p>I астраўкі, і пустак плешы,</p>
<p>Дзе сіняваты шоўк развешан,</p>
<p>Што выткалі ім подыхі зямлі.</p>
<p> </p>
<p>А па лугах паходжваюць буслы,</p>
<p>Сурдут надзеўшы чарнапёры;</p>
<p>Агледзяць ніз і касагоры,</p>
<p>Як землямеры-рэвізоры</p>
<p>Ці нейкія важнецкія паслы.</p>
<p> </p>
<p>Брыльянтамі паблісквае раса —</p>
<p>Сляды, дзе пройдзе паляўнічы,</p>
<p>Шукаючы ў тым лузе дзічы.</p>
<p>I колькі радасці ў абліччы,</p>
<p>Калі ён спойме часам бекаса!</p>
<p> </p>
<p>З грудка мне ўсё відаць і ўсё чутно:</p>
<p>I трактар дзесь з-за Балачанкі,</p>
<p>I гром сталёвае крыланкі,</p>
<p>I спеў дзявочы з Беразянкі, —</p>
<p>А неба ўсцяж — блакітнае акно.</p>
<p> </p>
<p>3 свайго ж грудка ў засушлівыя дні</p>
<p>Гляджу ў акно гэта на хмары</p>
<p>I пападаю пад іх чары:</p>
<p>Вачэй не зводжу з іх гушчары,</p>
<p>Дзе гром  грыміць і ўспыхваюць  агні.</p>
<p> </p>
<p> </p>
<p>Цяпер жыву ад Вусця я ўдалі,</p>
<p>Сяджу між кніг, чарніл, паперы.</p>
<p>На думкі прыйдуць лес і зверы,</p>
<p>Грыбы і рыба на вячэру,</p>
<p>Прастор і скарб калгаснае зямлі.</p>
<p> </p>
<p>А з думак тых звіваецца вянок;</p>
<p>У ім цяплынь і голас лета,</p>
<p>I дол, праменнямі сагрэты,</p>
<p>I мары мірныя паэта —</p>
<p>То дар табе, Вусцянскі мой грудок!</p>
<p> </p>
<p>18/Х 1938</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>