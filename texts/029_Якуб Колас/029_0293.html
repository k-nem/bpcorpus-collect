<div class="container">
<div class="book-utils">
<div id="qrcode"></div>
<a href="/Jakub_Kolas/Za_dozdz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1909,[1927,1929] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: За дождж -->
<h2><a href="http://knihi.com/Jakub_Kolas/">Якуб Колас</a></h2>
<h2>За дождж</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">V</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Ну ж была вясна сухая –</p>
<p>Люд такой не памятаў!</p>
<p>Як уляжа, як зайграе,</p>
<p>Дык канца сабе не мае</p>
<p>Сухавей, каб ён прапаў:</p>
<p>Так і дудзіць, так і дудзіць</p>
<p>Ад усходу да цямна,</p>
<p>Проста вушы намарудзіць</p>
<p>I пяскі ў палях абудзіць,–</p>
<p>Ну ж вясна была, вясна!</p>
<p>Ад зімы і да Міколы</p>
<p>Хоць бы дождж прайшоў на час.</p>
<p>Люд гаротны, невясёлы</p>
<p>Йшоў у цэрквы і касцёлы,</p>
<p>Ў неба глянуўшы не раз.</p>
<p>Валакліся на малебны,</p>
<p>Каб Бог дожджык дараваў,</p>
<p>Дожджык пільна так патрэбны</p>
<p>У той час ліхі, ганебны</p>
<p>Для збажынкі і для траў.</p>
<p>А той дождж не вёў і вухам,</p>
<p>Як бы ён прапаў суздром,</p>
<p>Хоць ты ў неба бі абухам,</p>
<p>Хоць ты дохні пад кажухам,</p>
<p>Хоць у сценку стукай лбом!</p>
<p>Рэчкі ўсюды памялелі,</p>
<p>Пераходзяць куры ўброд,</p>
<p>I стаяць па дзве нядзелі</p>
<p>Згоны, збіўшыся на мелі...</p>
<p>Эх, марнуецца народ!</p>
<p>Поп і ксёндз не памагалі,</p>
<p>Вецер вухам не павёў.</p>
<p>Хмары спалі ці прапалі</p>
<p>I на шэлег не зважалі</p>
<p>Ні малітваў, ні тых слоў.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>У сяле трывога,</p>
<p>Непакой, згрызота.</p>
<p>Охкае Гілёрык,</p>
<p>Божкае Дарота:</p>
<p>«Будзе галадоўля,</p>
<p>Людзям безгалоўе,</p>
<p>Прападзе збажынка,</p>
<p>Знішчыцца скацінка...</p>
<p>Дзе той дождж падзеўся?</p>
<p>Што ён так марудзіць?</p>
<p>Божа ты мой, Божа!</p>
<p>Што ўжо гэта будзе?»</p>
<p> </p>
<p>Загулі кабеты,</p>
<p>Як у вуллі пчолы:</p>
<p>«Трэба даваць раду,</p>
<p>Выратоўваць сёлы,</p>
<p>Ліха насланое</p>
<p>Трэба нейк адвесці –</p>
<p>Не жывым жа ў землю,</p>
<p>Родненькія, лезці!</p>
<p>Ёсць жа тут прычына,</p>
<p>Ёсць яна, няйначай.</p>
<p>Выкрыць яе трэба,</p>
<p>Вось у чым задача.</p>
<p> </p>
<p>Можа, даўся ў знакі</p>
<p>Людзям грэх Піліпаў:</p>
<p>Гад, у пост вялікі</p>
<p>На скрыпулі рыпаў!</p>
<p>Можа, Сёмка вінен,</p>
<p>Што папа аблаяў</p>
<p>Ды плявузгаў, быццам</p>
<p>Няма пекла, раю.</p>
<p>I такой распусты</p>
<p>Прыкладаў нямала:</p>
<p>Грышка спавядаўся,</p>
<p>Нажоршыся сала!</p>
<p>Не шануюць людзі</p>
<p>Ні пастоў, ні свята.</p>
<p> </p>
<p>Хлопцы, падлы, дураць,</p>
<p>Дураць і дзяўчаты.</p>
<p>I калі наогул</p>
<p>Глянуць справядліва,</p>
<p>Папсаваны людзі,</p>
<p>Мілачкі, на дзіва!»</p>
<p> </p>
<p>Уздыхнула тут цётка Тарэся:</p>
<p>– Дарма, жаначкі, злуяцеся!</p>
<p>Праўда, грэшым мы, грэшым,</p>
<p>Чорта лысага цешым,</p>
<p>Ніводная з нас не святая,</p>
<p>Толькі ж прычына не тая,</p>
<p>А паслухайце лепей мяне вы:</p>
<p>Усё ліха пайшло ад Матэвы!</p>
<p>Гэта ён, ліхадзей,</p>
<p>Наклікаў бяду на людзей!</p>
<p>Ну, дзе ж быць дабру, падумайце самі,</p>
<p>Плот гарадзіў між Юр’ямі!</p>
<p>Я й казала: «Кінь, трапёны!</p>
<p>Хто гародзіць між Юр’ёў?!»</p>
<p>А ён: «Гэта забабоны!</p>
<p>Напляваць на іх!» Шалёны!</p>
<p>Лаяў, гад, з апошніх слоў</p>
<p>Старасвецкія ўстановы</p>
<p>I дзядоў не шанаваў.</p>
<p>А не цяміў, безгаловы,</p>
<p>Што, стаўляючы плот новы,</p>
<p>Суш тым самым наклікаў.</p>
<p>Вы ж на кем вазьміце самі,</p>
<p>Хіба можна так рабіць –</p>
<p>Нішчыць звычай, што не намі,</p>
<p>А складаўся ўжо вякамі</p>
<p>I вякі ён будзе жыць?</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Вось дзе яна, тая прычына!</p>
<p>I дзіва, што дажджу няма!</p>
<p>Ах, Матэва, Матэва-чума!</p>
<p>Ах, паганец жа ён, лайдачына!</p>
<p>Напусціліся адразу</p>
<p>Цёткі на Матэву:</p>
<p>«Разарваць яго, заразу!</p>
<p>Прывязаць да дрэва!</p>
<p>Абармот ён, абармот!</p>
<p>Вось зрабіў хто шкоду!</p>
<p>Знішчыць к чорту гэты плот,</p>
<p>Каб не было смроду!»</p>
<p> </p>
<p>– Ой, гарачкі не парэце!</p>
<p>Як рабіць, то ўжо рабіць,</p>
<p>А не бух-барах!.. Маўчэце!</p>
<p>Так не робяць справы ў свеце:</p>
<p>Мала плот той разбурыць! –</p>
<p>На платформу выступае</p>
<p>Кацярына Верабей</p>
<p>I адразу ўсіх спыняе</p>
<p>I на свой бок пахіляе,</p>
<p>Ды сама вядзе ўжо рэй:</p>
<p>– Трэба ў ночачку да ўсходу</p>
<p>Двойчы Нёман праараць,</p>
<p>Каб адвесці перашкоду,</p>
<p>Ды самім саху па броду,</p>
<p>Жаначкі, нам пацягаць</p>
<p>I тады ўжо плот мітрэжыць,</p>
<p>Каб ён там і не смярдзеў.</p>
<p>Так, жанкі, рабіць належыць,</p>
<p>Каб паветра нам асвежыць,</p>
<p>Каб мінуў нас боскі гнеў.</p>
<p> </p>
<p>I што скажаш насупроці?</p>
<p>Праўда ўсё, вядома рэч,</p>
<p>Дык маўчы і не пярэч:</p>
<p>Справа тут не толькі ў плоце.</p>
<p> </p>
<p> </p>
<h3><a id="chapter4"></a>IV</h3>
<p> </p>
<p>Ночка. Хаты, бы сляпыя,</p>
<p>Цёмнай плямаю стаяць.</p>
<p>Глухі вуліцы пустыя.</p>
<p>Моўчкі вербачкі крывыя</p>
<p>Думку нейкую таяць.</p>
<p>Дзесь агеньчык над ракою</p>
<p>Прабіваецца скрозь мрок,</p>
<p>Ды працягла свіст парою,</p>
<p>Сэрца рэжучы жудою,</p>
<p>Нудна коціцца здалёк.</p>
<p> </p>
<p>– Ціха вы, не гаманеце,</p>
<p>Бо абудзіце сяло!</p>
<p>Соху ў Дворны брод нясеце...</p>
<p>Юзя, Ганна! Не драмлеце!..</p>
<p>Стой! Куды вас панясло?</p>
<p>Ды скарэй адно, скарэй! –</p>
<p>Кацярына вядзе рэй,</p>
<p>Так і звоніць, бы званок,</p>
<p>Ды парадкуе жанок,</p>
<p>Прызначае ролі</p>
<p>Тэклі і Аўдолі,</p>
<p>Зосі і Настулі,</p>
<p>Каб саху цягнулі.</p>
<p>– А ўжо ты, Марыся,</p>
<p>За рагач бярыся,</p>
<p>Або ты, Агата,</p>
<p>Будзь у нас араты.</p>
<p> </p>
<p>Прыпынілі жанкі гоман</p>
<p>Ды з сахой ідуць на Нёман,</p>
<p>Ідуць важна, урачыста,</p>
<p>Каб зрабіць, як ёсць, начыста</p>
<p>I замкнёны дождж, як трэба,</p>
<p>На зямельку звесці з неба.</p>
<p> </p>
<p>Вось і Нёман мелкаводны,</p>
<p>Бесстаронні і халодны,</p>
<p>Гоніць-коціць срэбра-хвалі</p>
<p>На заход, у тыя далі.</p>
<p>Месяц круглы, бледналіцы,</p>
<p>Як пірог той на паліцы,</p>
<p>Свеціць шчыра, колькі можа</p>
<p>З палавіны падарожжа.</p>
<p>Ясны месячык! Ты многа,</p>
<p>Ціха свецячы ўначы,</p>
<p>Бачыў смешнага і злога,</p>
<p>Ды не выказаў нічога,</p>
<p>I цяпер ты памаўчы.</p>
<p> </p>
<p>Паднялі жанкі падолы</p>
<p>Ды аруць пясочак голы,</p>
<p>Раз прайшлі з сахой па бродзе</p>
<p>I другі прайшлі і годзе.</p>
<p>Зноў гуртом нясуць саху</p>
<p>I хаваюць пад страху,</p>
<p>Бо мужчын яны баяцца:</p>
<p>Ім бы толькі выскаляцца,</p>
<p>А ў Каруся Дзівака</p>
<p>Год не сойдзеш з языка.</p>
<p> </p>
<p> </p>
<h3><a id="chapter5"></a>V</h3>
<p> </p>
<p>Нарабіў клапот</p>
<p>Той Матэваў плот!</p>
<p>Каля таго плоту</p>
<p>Расчалі работу:</p>
<p> </p>
<p>Валяць гуртам жанкі нашы,</p>
<p>Як гавяда ўвесну з пашы,</p>
<p>Іх вядзе Тарэся</p>
<p>I вядзе пад плот Матэваў,</p>
<p>Пад той плот, што дождж угневаў,</p>
<p>Свет яму завесіў.</p>
<p>Сам Матэва дзесь на сплаве,</p>
<p>Сын Матэваў спіць на лаве,</p>
<p>Ды не спіць Аўгеня:</p>
<p>Пад свой плот імчыцца лётам,</p>
<p>Прытаіла дух пад плотам,</p>
<p>Цісне кій у жмені.</p>
<p>Бо хто ж, беднай, ёй паможа,</p>
<p>Як не гэты ёмкі вожаг,</p>
<p>Плот абараніці?</p>
<p>Прагна ловіць вухам зыкі,</p>
<p>Чуе – тлум ідзе вялікі,</p>
<p>Ловіць словы-ніці.</p>
<p>А Тарэся – вось хвароба! –</p>
<p>Сыпле словамі, як бобам,</p>
<p>Вось ужо здалася!</p>
<p>Няма канца таму спеву,</p>
<p>I ўсё плешча на Матэву!</p>
<p>«А, каб ты спраглася!</p>
<p>Ну, чакай жа ты, брахуха!</p>
<p>Што ж ты плешчаш, падла, шлюха?</p>
<p>Дакраніся плоту,</p>
<p>Адаб’ю ахвоту!»</p>
<p> </p>
<p>– Вось ён, плот, няшчасце наша!</p>
<p>Тут заварана ўся каша!</p>
<p>Раскідайце чортаў плот!</p>
<p>– Раскідаць мой плот?! Папробуй!..</p>
<p>Ах ты, гадаўка, хвароба!</p>
<p>Абармот ты, абармот! –</p>
<p>I Аўгеня – шусь з засады,</p>
<p>Не яна – дасць вожаг рады,</p>
<p>А Тарэся – крок назад.</p>
<p>Анямелі жанкі нашы,</p>
<p>Так іх вожаг той настрашыў,–</p>
<p>Не кабета, а вар’ят!</p>
<p>Няўжо марна іх турбота?</p>
<p>Нё ж назад вярнуць ад плота?</p>
<p>Не, пастой, брат, дудкі!</p>
<p>Не дажджэцца, яе ліха.</p>
<p>I Тарэся, як ваўчыха,</p>
<p>Налятае хутка.</p>
<p> </p>
<p>Тарэся</p>
<p> </p>
<p>Не палохай, не палохай,</p>
<p>Шлюндра ты і замазоха!</p>
<p>Не махай мне кіем!</p>
<p>Распусціла губы-трубы!</p>
<p>Як махну, дык збярэш зубы</p>
<p>I не так завыеш!</p>
<p> </p>
<p>Аўгеня</p>
<p> </p>
<p>Ах ты, кручаная сука!</p>
<p>З-за цябе ўвесь свет гарыць.</p>
<p>Гэта ўсё твая навука!</p>
<p>Ўсюды поўзаеш, гадзюка,</p>
<p>Каб каго дзе падкусіць.</p>
<p>Каб цябе нуда кусала,</p>
<p>Каб ты поўзала сама,</p>
<p>Каб спакою ты не знала</p>
<p>I дзяцей не аглядала,</p>
<p>Каб цябе ўзяла чума!</p>
<p>Каб ты, даў Бог, піць маліла,</p>
<p>Сама стоячы ў вадзе,</p>
<p>Каб на горах ты хадзіла</p>
<p>Ды каб сонца не свяціла</p>
<p>У вачах табе нідзе!</p>
<p> </p>
<p>Тарэся</p>
<p> </p>
<p>А каб ты крычала на свой жывот!</p>
<p>Каб табе язык павесілі на гэты плот!</p>
<p>Гарадзілі яго, каб табе загарадзілі вочы!</p>
<p>Каб ты ж век тут хадзіла па ночы!</p>
<p>Каб ты не даждала святой нядзелі!</p>
<p>Каб на твой язык скулы паселі!</p>
<p>А каб цябе задушылі залозы!</p>
<p>Каб праз твае рэбры сена цягалі козы!</p>
<p>Каб цябе заела нуда!</p>
<p>Брыда ты, брыда!</p>
<p>Падла насатая,</p>
<p>Ведзьма праклятая,</p>
<p>Заткала дурное!..</p>
<p>Вон пайшла ты, ліха насланое!</p>
<p> </p>
<p>Аўгеня</p>
<p> </p>
<p>Ой ты, мешалка, завала!</p>
<p>А, няшчасны квач!</p>
<p>Каб мяне яна вон гнала?!</p>
<p>Вось табе – пабач!</p>
<p> </p>
<p>Павярнулася Аўгеня</p>
<p>Дынамічна, шустра</p>
<p>I збянтэжанай Тарэсі</p>
<p>Паказала... «люстра»!</p>
<p> </p>
<p>Не сцярпела Тарэся абразы,</p>
<p>На Аўгеню насела адразу,</p>
<p>Ды Аўгеня стала рубам –</p>
<p>Як бы дуб саткнуўся з дубам!</p>
<p>Загулі яны, як восы,</p>
<p>Міг адзін – і хоп за косы!</p>
<p>Зашчамілі зубы,</p>
<p>Гыркнулі ад злосці,</p>
<p>I няма тут жалю,</p>
<p>Ні тае літосці.</p>
<p> </p>
<p>– Ну, што? З’ела?</p>
<p>– Што? Ўкусіла?</p>
<p>– На табе!</p>
<p>– На і табе!</p>
<p> </p>
<p>Хвіга двойчы ўжо схадзіла,</p>
<p>Двойчы ім насы чапіла</p>
<p>I праехала па лбе.</p>
<p>I прымоўклі. Не пускаюць</p>
<p>З рук суседскіх валасоў,</p>
<p>Толькі зрэдку прагукаюць,</p>
<p>Калі трапна адшукаюць</p>
<p>Забіяцкіх пару слоў.</p>
<p>– Сунастка!</p>
<p>– Капач!</p>
<p>– Мешалка!</p>
<p>– Квач!</p>
<p>– Заткала!</p>
<p>– Брында!</p>
<p>– Задрыпа!</p>
<p>– Дзындра!</p>
<p>– Ну, пусці!</p>
<p>– Сама пусці!</p>
<p> </p>
<p> </p>
<p>I не хочуць ці не могуць</p>
<p>Кампрóмісу тут знайсці.</p>
<p> </p>
<p>– Ну, што будзе?</p>
<p>– Скула будзе!</p>
<p>– Табе трасца!</p>
<p>– Табе дзве!</p>
<p> </p>
<p>I запыняцца, марудзяць,</p>
<p>А іх рукі ў галаве.</p>
<p> </p>
<p>– Ну?</p>
<p>– Гну!</p>
<p>– Каб цябе сагнула ў дугу!</p>
<p>– А каб цябе скруціла ў качаргу!</p>
<p> </p>
<p>Перапынак, перадышка.</p>
<p>– Годзе! Будзе вам, нябож!</p>
<p>Ну, палаяліся крышку,</p>
<p>I так будзе, дасць Бог, дождж,</p>
<p> </p>
<p>Іх тут годзяць</p>
<p>I разводзяць,</p>
<p>А яны,</p>
<p>Як бараны,</p>
<p>Пашчапляліся і квіта,</p>
<p>Толькі пыхкаюць сярдзіта.</p>
<p>Яны б рады кончыць бойку –</p>
<p>Хіба ж лёгка ваяваць?</p>
<p>Але як з вайны ім выйсці,</p>
<p>Каб свой гонар захаваць?</p>
<p> </p>
<p>– Ну, што будзе?</p>
<p>– А не знаю!</p>
<p>– Дык пусці!</p>
<p>– Пусці сама!</p>
<p>– То ж табе пусціць я раю!</p>
<p>– Дык турбуешся дарма!</p>
<p>– Дык не хочаш?</p>
<p>– Не, не хочу!</p>
<p>– Ты пусці, пушчу і я.</p>
<p> </p>
<p> </p>
<p>Асядае пыл жаночы:</p>
<p>– Пусці, ягадка мая!</p>
<p>– Ты пусці, галубка!</p>
<p>– Не, пусці ты, любка!</p>
<p>– Я пусціла!</p>
<p>– I я пусціла.</p>
<p>Так і кончылася чубка.</p>
<p>– Ха-ха-ха! Глядзі, Тарэся,</p>
<p>Хмара прэцца ўжо, ды як!</p>
<p>Зірк – стаіць Карусь Дзівак:</p>
<p>– Слухай! Дождж шуміць па лесе!</p>
<p>I рагоча, аж трасецца,</p>
<p>Аж дрыжыць яго гарляк.</p>
<p> </p>
<p><i>1909, [1927, 1929]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>