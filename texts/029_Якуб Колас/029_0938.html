<div class="container">
<div class="book-utils">
<div id="qrcode"></div>
<a href="/Jakub_Kolas/Na_naclezie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1914] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: На начлезе -->
<h2><a href="http://knihi.com/Jakub_Kolas/">Якуб Колас</a></h2>
<h2>На начлезе</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Немалады ўжо чалавек Тамаш Чучка, і не яму б ездзіць на начлег. Праўда, начлег не такая ўжо цяжкая рэч, але, што ні кажы, усё ж такі старым касцям куды лепш было б ляжаць на сенніку каля печы. Але хто ж паедзе? Якуб, можа, гэтымі днямі прыедзе з плытоў, а покі што трэба збірацца. Падапрануўшы кажушок і падперазаўшыся путам, Тамаш выйшаў з хаты.</p>
<p>На вуліцы ўжо тупалі капытамі коні, бразджалі званкі сіпаватымі галаскамі. Начлежнікі ехалі шумна. Сярод іх было колькі дзецюкоў, а найболей усё былі дзеці, хлопцы-падшывальцы; былі тут і дзяўчаты. Уся гэта галда крычала, гаманіла; дзецюкі, а за імі і жэўжыкі хлопцы дазвалялі сабе залішняе: ніводнай хаты не прапускалі яны, каб не выкінуць якой штукі пра гаспадара, гаспадыню або іх дачку.</p>
<p>Едуць, скажам, каля Дзямянавай хаты. Ну, Дзямян дык Дзямян – чалавек, як і ўсе людзі. Не! Ім трэба зачапіць чалавека. Вось пад'язджае адзін да акна, спыняе каня і пытае:</p>
<p>– Дзямян дома?</p>
<p>– Дома, – чуецца з хаты.</p>
<p>– Тэм-латадэм!  Дзямян  дома! – крычыць распуснік і едзе далей. За ім едзе другі, трэці і гэтак усе.</p>
<p>– Дзямян дома?</p>
<p>– Тэм-латадэм, Дзямян дома! – падхопліваюць усім гуртам.</p>
<p>Кожны ведае, што «тэм-латадэм» глупства, словы без сэнсу, але ў канцы Дзямяну так намазоліць вушы гэтае «тэм-латадэм», што ён зрываецца ў адных портках і кашулі, хапае качаргу і вылятае, як бура, на вуліцу. Гэтага толькі і трэба падшывальцам. Яны з крыкам і смехам задаюць махні-драла вярхамі на конях. А Дзямян, лаючы і праклінаючы іх, бяжыць за імі вератнёў два, покі дух не захопіць. Пад'ехаўшы да Тамаша, начлежнікі зацягнулі песню:</p>
<p> </p>
<p> </p>
<div class="POETRY">
<p>У нашага Тамаша</p>
<p>Гразь цячэ з капелюша.</p>
</div>
<div class="CLEAR"></div>
<p> </p>
<p> </p>
<p>– А ты глядзі от, каб у цябе з носа не пацякло, – спакойна адазваўся Тамаш, падводзячы каня да плота, каб сесці вярхом. Каню, відаць, не вельмі падабаецца несці на сабе гаспадара, і ён, як толькі Тамаш нарыхтуецца сесці, зараз жа ўцякае ад плота. Тамаш крычаў на каня, зноў цягнуў яго да плота, пакуль сяк-так не ўсчарапіўся вярхом. Начлежнікі ўжо ад'ехалі далёка, калі Тамаш выязджаў з двара. Ды яно і лепей: якая яму кампанія гэтая блазнота, толькі выскаляцца будуць, а конь і сам патрапіць за імі.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Начлежнікі выбралі высокі, сухі груд, каб можна было прылегчы і разлажыць агонь. Кожны начлежнік вёз з дому па палену дроў, бо луг быў голы, як бубен. Спыніліся начлежнікі, спыніўся і Тамаш; ён спутаў каня, павесіў яму на шыю перавясла, каб заўтра скарэй знайсці яго, і прылёг воддаль ад гэтай маладой галды.</p>
<p>З шумам і гамам раскладалі начлежнікі агонь, штурхаліся, дурэлі. А Тамаш, скінуўшы капялюш і ўзняўшы на неба вочы, гаварыў пацеры. Іншыя малітвы ён гаварыў і па-каталіцку і па-праваслаўнаму – нікому не хацеў крыўды рабіць Тамаш. Зоры, як Божыя матылёчкі, трапыхаліся, дрыжалі, і іх бляск пераліваўся дзівоснымі колерамі незлічоных агнёў. За лугам чуць-чуць выступала сваім чорным абрысам зубатая палоска яловага лесу, а над ім мігацелі чырвоныя стужкі трывожных зарніц. Наўкол было так спакойна, так ціха і лагодна, што душа мімаволі адрывалася ад зямлі і ляцела ў невядомую высь, каб зліцца з хараством, з бязмежнасцю гэтага таемнага, неразгаданага свету, і нейкая беспрычынная радасць разыходзілася па ўсім целе. Памаліўшыся Богу, Тамаш лёг на спіну, падлажыўшы пад галаву рукі. Доўга ён ляжаў гэтак і разважаў у сваіх думках. Аб чым думалася, ён і сам не адказаў бы, каб яго хто спытаў аб гэтым. Думкі самі ішлі і праходзілі, бы тыя лёгкія хмаркі на небе, ішлі і раставалі, як сняжынкі.</p>
<p>А каля агню варушыліся і бегалі дзеці, адтуль чуліся песні і выкрыкі. Але памалу ўсё супакоілася. Толькі смех, дружны і закатны, гаварыў, што там яшчэ не спяць. Тамаш зацікавіўся і стаў прыслухвацца. Пачуўся сабачы брэх, праўдзівы сабачы голас. I зараз жа вырваўся дружны рогат начлежнікаў. Тамаш падняўся і падышоў да агню.</p>
<p>Начлежнікі сядзелі ўкружок. Пасярэдзіне гарэў агонь, а каля яго сядзеў хлопчык Пятрусь. Ён і пацяшаў начлежнікаў. Пятрусь, як ніхто, умеў паказваць, як брэша чый сабака.</p>
<p>– Ну, а як брэша Гаронімаў Лыска? – пыталі Петруся.</p>
<p>Пятрусь брахаў. I ніхто не падумаў бы, што гэта брэша Пятрусь, а не Гаронімаў Лыска.</p>
<p>Тамаш слухаў, і губы яго самі разнімаліся для смеху.</p>
<p>– I крошкі пабрлаў, – сказаў, гаркаючы, Тамаш. – Пятрлусь! – не вытрываў   Тамаш: – а як, брлат, мая сучка брлэша?</p>
<p>Жулік Пятрусь зірнуў на Тамаша.</p>
<p>– Гэрл! гэрл! гэрл! – перадражніў ён Тамаша і яго сучку.</p>
<p>Усе так і паехалі са смеху.</p>
<p>– От, брладзяга, – сказаў Тамаш і плюнуў. Тамаш пасядзеў яшчэ колькі мінуцін; гаворка начлежнікаў, крык і шум неяк адляталі ад яго і не трывожылі; потым ён прылёг, падпёршы рукою галаву. Сон непрыметна самкнуў яму вочы, рука саслабела, і галава сама з'ехала на распрастаную руку.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Пан Бог з намі, Дух Святы! Што са мною?</p>
<p>Тамаш узняў галаву і стаў прыглядацца. Ен чуў, што нешта цяжкое навалілася на яго плечы, і павярнуўся. Гэтае нешта мяккае і цяжкое без шуму спаўзло з яго. Яму было холадна, усё яго цела дрыжала ад ранішняй вільгаці. Тамаш успомніў, што тут павінен быць агонь. Але дзе ж начлежнікі? Ні агню, ні начлежнікаў не было і почуту.</p>
<p>– Што за праява? – Тамаш правёў рукою па твары, працёр вочы. Змрок і туман, прадвеснікі раніцы, густа віселі над зямлёю і ўсё закрывалі ад вачэй. Усюды было ціха. Тамаш стаў прыпамінаць месца, куды прыехалі начлежнікі, прыпомніў вечар, жарты начлежнікаў, Петруся-брахуна. Не без пачуцця крыўды ўспомніў ён гэтага самага шэльму, які састроіў кпіны з яго, паказаўшы, як брэша яго сучка. А што было далей? Ці то яму снілася, ці гаварыў хто з начлежнікаў? – тут Тамаш увесь закалаціўся! I вось што цяпер яму ўспомнілася! Было гэта на начлезе. У адным месцы тварылася штось страшнае і няўцямнае. Нейкая сіла (вядома, нячыстая) не давала людзям спаць на тым месцы. Сядзяць, гавораць – нічога. А як толькі задрэмлеш, зараз жа з-пад цябе ляціць аброць, шапка, люлька, халат здзярэ і закіне так, што не скора і знойдзеш. Ці не стаўся і ён, Тамаш, ахвярай чортавай сілы?</p>
<p>Тамаш перахрысціўся: яму стала страшна. Рука яго кранулася чагось мяккага і вільготнага, аглянуўся – купіна; яна нібы заварушылася, і на ёй на момант бліснуў агеньчык. Шапка ўзнялася, валасы паўставалі на галаве Тамаша, ён усхапіўся і пусціўся наўцёкі. Але не прабег Тамаш і дзесяці крокаў, як уляцеў у нейкую багну. Тамаш крута павярнуў назад. Лапаць заеўся ў гразь, і нага вылузалася з яго. Бегучы назад, Тамаш спатыкнуўся на купіну і паваліўся. Тут яго апанавала такая злосць, што ён пачаў таптаць і мясіць нагамі з такою сілаю, пакуль купіна не зраўнялася з долам і толькі чорная пляма сталася следам ад гэтай паганкі. Тамаш чуў, што пад нагамі як бы нешта піснула, але гэта толькі паддавала злосці. I Тамаш яшчэ доўга, як ашалелы, скакаў па чорнай пляме, падгукваючы:</p>
<p>– Ву! Ву! Ву!</p>
<p>Знішчыўшы ўканец купіну, Тамаш скруціў дзве фігі і сунуў іх у розныя канцы свету.</p>
<p>– Вось вам, брладзягі!</p>
<p>У Тамаша з'явілася ахвота пакрышыць рэбры яшчэ якому-небудзь чорту, і, здавалася, ён і не рад быў, што на ўсходзе пачынала святлець і што замест чорта звонка разляглося па лузе:</p>
<p>– І-і-га-га-га-га!</p>
<p>Конскае ржанне прывяло Тамаша да памяці, і ён пайшоў у той бок, дзе былі коні. Прайшоўшы колькі вератнёў, Тамаш насунуўся на начлежнікаў. Скурчыўшыся ў тры пагібелі, спалі яны вакол таго месца, дзе быў агонь, а на самым вогнішчы, закрыўшы яго жыватом, ляжаў Панас, першы штукар ва ўсім сяле. Недалёка хадзілі коні. Узяўшы аброць і нікому не сказаўшы ні слова, Тамаш пайшоў браць каня. Тамаш прыглядаўся, шукаючы каня з перавяслам на шыі. А, вось ён! Тамаш працягнуў руку, каб узяць каня за грыву. Конь, ухмыліўшы вушы, павярнуўся задам і намерыўся ўбрыкнуць Тамаша. Тут толькі разгледзеў ён наравістую кабылу Андрэя Мотуза. Тамашу стала ясна ўсё. Сярдзіта глянуў ён у бок начлежнікаў. Адтуль чуўся прыдушаны рогат Панаса.</p>
<p>– А каб ты ў чыстым полі рагатаў, каб цябе вон нагамі вынеслі, як ты мяне нёс, каб на тваю шыю вяроўку завязалі, як завязаў ты перавясла на чужога каня, гіцаль ты!</p>
<p>Усход чырванеў, павеяла прохаладдзю. Тамаш ехаў моўчкі і думаў аб тым, як накпілі з яго начлежнікі.</p>
<p> </p>
<p><i>[1914]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>