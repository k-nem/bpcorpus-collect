<div class="container">
<div class="book-utils">
<div id="qrcode"></div>
<a href="/Jakub_Kolas/Ahlad_ziamli.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1910] -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Агляд зямлі -->
<h2><a href="http://knihi.com/Jakub_Kolas/">Якуб Колас</a></h2>
<h2>Агляд зямлі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Сцісла, мяркоўна жыў Янка Жыгала</p>
<p>I грошы патрошкі збіраў.</p>
<p>Даўно яму думка ў сэрца запала,</p>
<p>I думцы ён гэтай даўно патураў.</p>
<p>Выедзе ў поле ён з конікам сівым</p>
<p>Ці пойдзе з касою касіць,—</p>
<p>Любая думачка зданнем шчаслівым</p>
<p>I сонейкам ясным блішчыць.</p>
<p>Дома таксама. Бывала у свята</p>
<p>Аб думцы тэй мову зачне.</p>
<p>Жыгалу ў руку гаворыць Агата</p>
<p>I ў вочы лагодна зірне.</p>
<p>А думаў Жыгала аб тым, каб зямелькі</p>
<p>Ну хоць дзе шматочак купіць.</p>
<p>Бо дома бядота, і сціск паўстаў велькі,</p>
<p>I не з чага стала тут жыць.</p>
<p>I жыў, прыслухоўваўся Янка Жыгала,</p>
<p>Як, дзе прадаецца зямля,</p>
<p>I купля якія выгоды казала,</p>
<p>Як там ураджайна ралля.</p>
<p>Былі у Жыгалы сябры -— гаспадары.</p>
<p>Адны у іх думкі былі,</p>
<p>I ў сэрцы насілі аднакія мары —</p>
<p>Дабіцца, разжыцца зямлі.</p>
<p>Збяруцца, бывала, і люлькі закураць,</p>
<p>I так углыбяцца ў размовы яны,</p>
<p>Што лбы свае зморшчаць і бровы нахмураць,</p>
<p>Калі ў чым запынкі відны.</p>
<p>I вось раз вясною, пад Яна, здаецца,</p>
<p>Гаворыць Жыгала сябром:</p>
<p>– Чуў я, мужчыны,— зямля прадаецца,</p>
<p>А разам з зямлёю і дом.</p>
<p>А ёсць там і паша, і рэчка блізютка,</p>
<p>I лесу кавалак ёсць там.</p>
<p>От бы абладзіць, не ведалі б смутку,</p>
<p>Была б і выгода і хлеб быў бы нам.</p>
<p>– То дзіва, што быў бы! — ўздыхае Гаўрыла,</p>
<p>Аб кіпець тэй люлькай б’ючы, –</p>
<p>Абсталявацца б і жыў бы, што міла,</p>
<p>Не гэтак, як тут жывучы.</p>
<p>I доўга пра землю яны гаварылі,</p>
<p>Гарэлі іх вочы агнём.</p>
<p>Здавалася ўжо ім, што землю купілі</p>
<p>I новы пастроілі дом.</p>
<p>I кожны з іх садзік ужо быццам мае,</p>
<p>I гумны іх хлеба паўны.</p>
<p>– Што ж? сходзім, пабачым, хай Бог памагае, –</p>
<p>Да згоды прыходзяць яны.</p>
<p>Ходзяць па полі ў раздум'і мужчыны,</p>
<p>Паперадзе з стрэльбай ляснік.</p>
<p>Іх твары сур'ёзны, і важны іх міны,</p>
<p>Ды вырвецца часам тут крык:</p>
<p>– Ото, брат, раўніна! і вокам не скінеш,</p>
<p>А глеба, глядзі,— як тварог!</p>
<p>Што за зямелька, брат! Купіш — не згінеш,</p>
<p>Асесца б тут госпад памог.</p>
<p>I кіем Жыгала зямлю калупае,</p>
<p>Да долу прыгнуўшыся ўвесь.</p>
<p>А чорную грудку ў руках расцірае</p>
<p>I нюхае землю Алесь.</p>
<p>А трэці, Гаўрыла, мужык барадаты,</p>
<p>Абводзіць вачыма ўсю даль.</p>
<p>Так радуе сэрца ім грунт той багаты,</p>
<p>Расстацца з зямлёю ім жаль.</p>
<p>Ляснік жа паказвае ўсе ім граніцы</p>
<p>I з жарам гаворыць такім:</p>
<p>– О, лес тут прыўдалы! Грыбоў, і суніцы,</p>
<p>I ягады ўсякай у ім.</p>
<p>I рэчка пад бокам, і процьма ў ёй рыбы.</p>
<p>Тут рай, ягамосьці, ды ўсё!</p>
<p>Вось гляньце, мужчыны, якія сядзібы!..</p>
<p>О, добрае будзе жыццё!</p>
<p>Мужчыны ў палоне, і сэрца ў іх млее,</p>
<p>Здаецца б, дадому не йшоў,</p>
<p>Бо шчасцем, багаццем куток гэты вее,</p>
<p>Як люба між гэтых дубоў!</p>
<p>Абходзяць, любуюць зямельку мужчыны,</p>
<p>I сэрца ў іх б’ецца, гарыць...</p>
<p>Вось так на каханку, красуню-дзяўчыну</p>
<p>Хіба толькі хлопец глядзіць.</p>
<p> </p>
<p>[1910]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>