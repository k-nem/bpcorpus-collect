<div class="container">
<div class="book-utils">
<div id="qrcode"></div>
<a href="/Jakub_Kolas/Lasam_Bielarusi.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 11.11.1945 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Лясам Беларусі -->
<!-- HEADER_FIELD Title2: Прысвячаецца П. К. Панамарэнка -->
<h2><a href="http://knihi.com/Jakub_Kolas/">Якуб Колас</a></h2>
<h2>Лясам Беларусі</h2>
<h2 class="title2">Прысвячаецца П. К. Панамарэнка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>З маленства люблю я лясы,</p>
<p>Іх сцішаны голас і шум патаёмны,</p>
<p>I пушчы глухія, а ў іх бураломы,</p>
<p>Дзе віхры гудзелі пад гулкія громы</p>
<p>Ды слалі дажджоў абрусы.</p>
<p> </p>
<p>Вучыў мяне лес пазнаваць</p>
<p>Прыгоства, суладнасць і чары прыроды,</p>
<p>Дзе птаства спраўляе штогод карагоды,</p>
<p>Дзе тояць крыніцы празрыстыя воды</p>
<p>Для рэчак, каб край умываць.</p>
<p> </p>
<p>Ой, лес, беларускі наш лес!</p>
<p>Я песень за век свой злажыў табе многа,</p>
<p>У свет праз цябе мне ляжала дарога,</p>
<p>Ты песціў юнацкасць, і цешыць старога</p>
<p>Сягоння твой полаг-навес.</p>
<p>Ад сэрца табе я скажу —</p>
<p>Прымі ж ты падзяку за ўсе твае дáры:</p>
<p>За ціхія думы, за ясныя мары,</p>
<p>Што ты навяваў мне ў імшыстым гушчары,</p>
<p>Зганяючы з сэрца імжу.</p>
<p> </p>
<p>I людзі вам скажуць, лясы:</p>
<p>У мірныя часы і ў часы ліхія</p>
<p>Кармілі, тулілі нас гмахі лясныя,</p>
<p>I хаты мы бралі з лясоў дзервяныя,</p>
<p>I мёд нам даюць верасы.</p>
<p> </p>
<p>Акіну ж я вокам свой край —</p>
<p>Прайшлі над ім буры, крывавыя грозы,</p>
<p>Дубы на дол палі, як ніцыя лозы,</p>
<p>Пайшлі пад сякеры і граб і бярозы.</p>
<p>Што знікла ў агні — не пытай!</p>
<p> </p>
<p>На раны пабіта зямля,</p>
<p>Дзе смерць, бы касец той, прайшлася з касою,</p>
<p>Умыла дарогі смяртэльнай расою,</p>
<p>На долы шырокай лягла паласою,</p>
<p>Патрэсла лясы да камля.</p>
<p> </p>
<p>Эх, родныя пушчы, бары!</p>
<p>Як вы парадзелі і звузілі колы,</p>
<p>I колькі ў вас плешын, асмаленых, голых,</p>
<p>Дзе вецер, вандроўнік жартлівы, вясёлы,</p>
<p>Высвіствае спеў свой стары.</p>
<p> </p>
<p>Падходзіць вам час адпачыць,</p>
<p>Акрыцца адзежынай свежаю, новай</p>
<p>I меней чуць, бачыць сякер, піл сталёвых,</p>
<p>Што поўнілі звонам гушчары, дубровы,</p>
<p>Бо ў іх ваша гора гучыць.</p>
<p> </p>
<p>Я ж мару цяпер аб адным:</p>
<p>Зямля — невычэрпнага скарбу крыніца,</p>
<p>На цэглу дасць гліны і для чарапіцы!</p>
<p>Мы з іх пабудуем дамы-камяніцы</p>
<p>На змену будынкам старым.</p>
<p> </p>
<p> </p>
<p>А вас, нашы пушчы, бары,</p>
<p>Ахоўваць мы будзем за ўсе вашы дары,</p>
<p>Засадзім лясамі пяскі і выгары,</p>
<p>Дзе плехі рабілі сякеры, пажары</p>
<p>Суровай ваеннай пары.</p>
<p> </p>
<p>Няхай адпачынуць лясы,</p>
<p>Разгорнуць шырока зялёныя крылы</p>
<p>Ды зноў назбіраюць той мудрае сілы,</p>
<p>Што здавен ашчадна тулілі край мілы,</p>
<p>Багаты і поўны красы.</p>
<p> </p>
<p><i> 11/ХІ 1945</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>