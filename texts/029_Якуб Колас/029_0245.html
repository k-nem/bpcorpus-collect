<div class="container">
<div class="book-utils">
<div id="qrcode"></div>
<a href="/Jakub_Kolas/Dziacinyja_hody.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1915] -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дзяціныя годы -->
<h2><a href="http://knihi.com/Jakub_Kolas/">Якуб Колас</a></h2>
<h2>Дзяціныя годы</h2>
<div style="height: 3rem"></div>
<!-- TOC_BEGIN -->
<a href="#chapter1">Зіма</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>Зіма</h3>
<p> </p>
<p>Эх, што ёсць мілей вас, дзяціныя годы?</p>
<p>I чым, як не вамі, ў часіну нягоды</p>
<p>Ты смутак развееш, думой ажывеш!</p>
<p>А ўспомніш, любыя, што вы ўжо ніколі</p>
<p>Не вернецесь знову да светлае долі,</p>
<p>Вас так пашкадуеш, так цяжка ўздыхнеш!..</p>
<p>Я помню, над рэчкай, пры саменькім лесе,</p>
<p>Стаяла пасада паводаль ад весі,</p>
<p>Адна, як сіротка, ў глыбокіх снягах.</p>
<p>Мне зімы у памяць запалі глыбока</p>
<p>I жыцце ў пасадзе, дзе я адзінока</p>
<p>З сякеркаю бегаў ў альховых кустах.</p>
<p>А ціха, як ціха бывае зімою, –</p>
<p>Бы неба малілась у згодзе з зямлёю,</p>
<p>Бы свята якое на землю сышло:</p>
<p>Чуваць, як на долы кладуцца сняжынкі,</p>
<p>Як з імі гамоняць сухія травінкі,</p>
<p>Каторым ўжо лета навекі прайшло.</p>
<p>А лес, што за рэчкай цягнуўся падковай,</p>
<p>Ціхусенька-ціха таемнаю мовай</p>
<p>Шумеў штось працяжна, а што? — не згадаць.</p>
<p>У посцілках снегу ялінкі малыя</p>
<p>Прыгожы зімою, бы панны якія</p>
<p>У хутрах саболіх так стройна стаяць.</p>
<p>А колькі раздолля было мне зімою!</p>
<p>Хоць я забаўляўся найбольш сам сабою,</p>
<p>А толькі ж ніколі я тугі не знаў.</p>
<p>Чуць толькі, бывала, на свет занялося,</p>
<p>Хадзіў я ў кампаніі дзядзькі Антося</p>
<p>На рэчку, дзе кошыкі дзядзька стаўляў.</p>
<p>Ідзеш цаліною па снезе, па лёду,</p>
<p>Па тых азярынах, дзе я не быў зроду.</p>
<p>А дзядзька сцігае, а дзе падбяжыць.</p>
<p>Я следам за дзядзькам, як вузел, качуся, —</p>
<p>Мароз паціскае, ды я не даюся;</p>
<p>А снег пад нагамі скрыпіць, рыгаціць.</p>
<p>Ідзём і гаворым, а з дзядзькам ніколі</p>
<p>Маўчаць ты не будзеш – ні дома, ні ў полі –</p>
<p>Дай Божа вам дзядзьку такога усім!</p>
<p>Вось загарадзь. Сталі. Сякерку вымае</p>
<p>З-за пояса дзядзька і снег аглядае:</p>
<p>Мо кошык патрэсен ўжо гадам якім?</p>
<p>Ды дзядзька спакойны – не кажа нічога,</p>
<p>Ўсё, значыць, ў парадку – надзея на Бога:</p>
<p>А вось можа, дасць Бог, заходзіць ў кашы!</p>
<p>Лапата па лёдзе ураз загучала,</p>
<p>Зарыгацела яна, запішчала</p>
<p>Срэдзь чыстага лугу ў зімовай цішы.</p>
<p>А потым сякерка закашляла ў лёдзе...</p>
<p>I весела, радасна – смейся ды годзе!</p>
<p>Я ўвесь заміраю –– вось ўздымецца буч.</p>
<p>А дзядзька спаважна адсоўвае крыгі;</p>
<p>Не жалуе дзядзька ні рук, ні фатыгі.</p>
<p>А мне не цярпіцца – скарэй жа, не муч!</p>
<p>Вот кошык узняўся і як страсянецца!</p>
<p>I обцас на бераг тут дзядзька нясецца.</p>
<p>Давольны, вясёлы: «Го-го, брат!» – крычыць.</p>
<p>Развязваем кош мы; не так памагаем</p>
<p>Адзін мы другому, а больш замінаем.</p>
<p>А рыба трапечацца ў кашы, аж гіжыць.</p>
<p>I далей другія бучы кантралюем,</p>
<p>А ўсе іх абыдзем — мяшок напіцуем.</p>
<p>Ад радасці дзядзька мой чуць не скакаў.</p>
<p>А Коляды прыйдуць – над святамі свята,</p>
<p>Саўсім адмянялась будзённая хата:</p>
<p>Здавалася, Бог сам тагды завітаў.</p>
<p>За тыдзень i болей я жыў Калядамі;</p>
<p>Апошнія дні мне цягнулісь гадамі –</p>
<p>Часінкі, мінуцінкі я вылічаў...</p>
<p> </p>
<p>55 зап. батальён, 6 рота.</p>
<p>[1915]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>