<div class="container">
<div class="book-utils">
<div id="qrcode"></div>
<a href="/Jakub_Kolas/Na_reccy_zimoju.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1910 -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На рэчцы зімою -->
<h2><a href="http://knihi.com/Jakub_Kolas/">Якуб Колас</a></h2>
<h2>На рэчцы зімою</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Не сядзіцца ў хаце</p>
<p>Хлопчыку малому:</p>
<p>Кліча яго рэчка,</p>
<p>Цягнуць санкі з дому...</p>
<p> </p>
<p>Хочацца Алесю</p>
<p>Выйсці на двор з хаты,</p>
<p>Ўзяць з сабой сякерку</p>
<p>Ды ў той лес кашлаты,</p>
<p> </p>
<p>Стукнуць па дзярвяках</p>
<p>З-за пляча абухам</p>
<p>I глядзець, як сыпне</p>
<p>Снег халодным пухам,</p>
<p> </p>
<p>Як стаяць над рэчкай</p>
<p>Хвоі і яліны,</p>
<p>Як ім снег халодны</p>
<p>Нахіліў галіны.</p>
<p> </p>
<p>– Мамачка-галубка! —</p>
<p>Просіць ён так міла,—</p>
<p>Можа б ты на рэчку</p>
<p>Пагуляць пусціла?</p>
<p> </p>
<p>Я не буду доўга,</p>
<p>Зараз жа вярнуся,</p>
<p>Трошачкі на рэчцы</p>
<p>Ў санках паважуся.</p>
<p> </p>
<p>– Ну, ідзі пабегай,</p>
<p>Толькі апраніся</p>
<p>Ды, глядзі ў палонку,</p>
<p>Сынку, не ўваліся.</p>
<p> </p>
<p>Радасць і раздолле</p>
<p>Хлопчыку малому,</p>
<p>I не пазайздросціць</p>
<p>Ён цяпер нікому!</p>
<p> </p>
<p> </p>
<p>На плячо — сякерку,</p>
<p>Саначкі — у руку,</p>
<p>Хлеба ўзяў кусочак.</p>
<p>– Цюцік! — свіснуў Жуку.</p>
<p> </p>
<p>Пад скарынкай лёду</p>
<p>Тут жа, каля хаты,</p>
<p>Працякала рэчка</p>
<p>Скрозь лясныя шаты.</p>
<p> </p>
<p>Побач тэй рачулкі</p>
<p>Кучы буралому,</p>
<p>I застыла рэчка</p>
<p>Мёртва, нерухома.</p>
<p> </p>
<p>Моцна яе грудзі</p>
<p>Маразамі скуты,</p>
<p>I аковы лёду</p>
<p>Сярод рэчкі ўздуты.</p>
<p> </p>
<p>Ціснецца вадзіца,</p>
<p>Не знаходзіць ходу</p>
<p>I не мае сілы</p>
<p>Скінуць глызы лёду.</p>
<p> </p>
<p>На рачулцы ў лесе</p>
<p>Меў Алесь забаву.</p>
<p>Ну ж і пацяшаўся</p>
<p>Хлопчык тут на славу!</p>
<p> </p>
<p>– Эх ты, лёд-гвалтоўнік!</p>
<p>Што ты вытвараеш?</p>
<p>Ты нашто вадзіцу</p>
<p>Крыўдзіш і ўшчуваеш?</p>
<p> </p>
<p>Бедненькай, ёй цёмна,</p>
<p>Цесна пад табою.</p>
<p>Хай жа пагамоніць,</p>
<p>Мілая, са мною!</p>
<p> </p>
<p>Дам ёй ход, галубцы,</p>
<p>Каб на свет зірнула! —</p>
<p>I яго сякерка</p>
<p>Спрытна секанула.</p>
<p>Звякае тапорык,</p>
<p>Глуха стук нясецца.</p>
<p>Раптам клуб вадзіцы</p>
<p>3-пада дна ўзаўецца.</p>
<p> </p>
<p>Коціць поўзверх лёду,</p>
<p>Іней падымае</p>
<p>Ды такую ж казку,</p>
<p>Байку хлопцу бае!</p>
<p> </p>
<p>Слухае хлапчынка</p>
<p>Гэты сказ нязнаны,</p>
<p>Спеў, нікім ад веку</p>
<p>У лесе не чуваны.</p>
<p> </p>
<p>То яму здаецца</p>
<p>Дудак хор далёкі,</p>
<p>То птушыны ў небе</p>
<p>Голас адзінокі.</p>
<p> </p>
<p>На душы так ціха,</p>
<p>Ціха і нейк млосна,</p>
<p>I спявае ў сэрцы</p>
<p>Спеў той сугалосна.</p>
<p> </p>
<p>Гэты спеў дзівосны</p>
<p>Чары навявае</p>
<p>I такія казкі</p>
<p>Слаўныя складае!</p>
<p> </p>
<p>I ад гэтай песні</p>
<p>Вее дабратою,</p>
<p>Радасцю і шчасцем,</p>
<p>Мілаю вясною.</p>
<p> </p>
<p>Ад тэй песні-казкі</p>
<p>Трудна адарвацца,</p>
<p>I ёй струны сэрца</p>
<p>Хочуць адклікацца.</p>
<p> </p>
<p>1910</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>