<div class="container">
<div class="book-utils">
<div id="qrcode"></div>
<a href="/Jakub_Kolas/Z_pierapiski_prystava_i_uradnika.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: З перапіскі прыстава і ўрадніка -->
<h2><a href="http://knihi.com/Jakub_Kolas/">Якуб Колас</a></h2>
<h2>З перапіскі прыстава і ўрадніка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<center>Прыстаў піша да ўрадніка за № 100013:</center>
<p> </p>
<p>Сакрэтна:</p>
<p> </p>
<p>За апошнія часы, як я бачу, вы там нічога не робіце, і можна чакаць, што вы зараз нават забудзецеся, на якой вялікай стаіце вы службе, забудзецеся, што вы павінны абараняць усё царства ад унутраных непрыяцеляў. Такім парадкам, можна падумаць, што ў вас папраўдзе ўсё спакойна, але гэта няпраўда, бо тады не патрэбны былі бы і вы з усімі вашымі стражнікамі. А тым часам да майго ведама даходзіць тое, чаго вы і не бачыце. У нядзелю на кірмашы мой сакратар зайшоў да Янкеля. Там сядзелі пяць хлопцаў з вашага ўчастка, пілі піва і на ўсю хату рагаталі. Толькі сакратар падышоў да іх, як яны ўсе разам сціхлі. Ён адразу ўбачыў тут нешта падазрыцельнае і стаў прыглядацца. Усе маўчком пілі піва, а Пятрусь Цыбук так хітра падсмехваўся, што мой сакратар тады ж і дагадаўся, што той Цыбук і ёсць глаўны загаворшчык. А дзеля таго прадпісваю зрабіць вобыск у Петруся Цыбука і ў тых, з кім ён сябруе. Калі будуць яны спрачацца і бунтвавацца, то арыштаваць іх і праграць да стану.</p>
<p>Падпісваю наглядаць за вашым вучыцелем і напісаць мне, што ён робіць і ці не ходзіць да мужыкоў. Поп казаў, што ў цэркві ён бывае. Але я думаю, што гэта з яго стараны хітрасць, і тым большы трэба за ім дагляд, бо не трэба забывацца, што ў ціхім балоце водзяцца чэрці.</p>
<p> </p>
<p>Прыстаў Кулачынскі</p>
<p> </p>
<center>Ураднік піша да прыстава за № 2457:</center>
<p> </p>
<p>Прадпісанне Вашага Благародзія я споўніў, аб чым маю чэсць данясці. Як я прыйшоў да Цыбука, дык яго не было дома, а ў хаце сядзела жонка з бацькам. Я іх выселіў, а хату да часу запячатаваў. Пайшоў я да яго сяброў. Усе яны былі на гулянцы, толькі аднаго знайшоў дома, бо той быў хворы. У яго я і зрабіў вобыск. У скрынцы знайшоў дзесяцірублёвую бумажку, сарочку, двое портак і таму падобныя падазрыцельныя рэчы.</p>
<p> </p>
<p>Ураднік Нагайкін</p>
<p> </p>
<p>Да вучыцеля я прыставіў коннага стражніка, і той шмат ужо бачыў цікавага. Зранку вучыцель пайшоў на вёску. Пастух гнаў быдла і зняў яму шапку; вучыцель нешта пастуху сказаў, але стражнік не мог падслухаць. Тодар Тычынка, сустрэўшыся з вучыцелем, развітаўся. Трэба будзе ў гэтага мужыка зрабіць вобыск. Увечар вучыцель доўга чытаў, а потым нешта пісаў, я так думаю – ці не ў газету? Хаця стражнік увесь час стаяў пад акном, але ніяк не мог даведацца, што вучыцель чытае і піша.</p>
<p>Прыйшоўшы дахаты пасля вобыску ў Цыбука, я разглядзеў, што арыштаваў у яго не дзесяць, а ўсяго пяць рублёў золатам, каторыя маю чэсць прадставіць Вашаму Благародзію з усімі другімі падазрыцельнымі рэчамі.</p>
<p>Ураднік Нагайкін</p>
<p><i>[1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>