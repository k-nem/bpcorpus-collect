<div class="container">
<div class="book-utils">
<div id="qrcode"></div>
<a href="/Jakub_Kolas/Palessie_apaviadannie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FilenameSuffix: apaviadannie -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Палессе -->
<h2><a href="http://knihi.com/Jakub_Kolas/">Якуб Колас</a></h2>
<h2>Палессе</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Марудна коціцца цялежка, чуць варушыцца кабылка, ступаючы размераным крокам па гразнай дарозе. Палеская глуш абхапіла нас з усіх старон. Лес жывою сцяною стаяў паабапал дарогі. Касматыя лапы ялін і хвой густа перапляталіся, абвісалі над нашымі галовамі стрэхаю, праз каторую каса (луч) сонца прабівалася густою сеткаю, сатканаю з чорных плям цені і светлых лапін сонца, і ціха шумелі. Пападаўся часамі вяз, граб, блішчалі бярозы белымі сваімі камлямі з патрэсканаю карою ўнізе; віднеўся таўсты прызёмісты дуб з шырокім жрэлам.</p>
<p>То бродзік, то грэбля, каторая дрыжала кожным сваім бярвенцам, як толькі наязджала на яе цялежка, то пясок, то лагчынкі перасекалі нашу дарогу. Вось пайшлі балоты. I вокам не акінеш іх. Высокая, дзікая трава-асока густа разраслася на гэтых балотах. Па краях разраслася лаза купчастымі кустамі, у каторых тысячы сарок уюць свае гнёзды. Мільёны купін з каржакаватымі (нязграбнымі) хвойкамі рассыпаліся па балоту. Паабапал балот цягнуўся чорны нізкі лес. Другі канец іх прападаў у далёкім тумане. Дзе-нідзе меж купін цягнулася блішчастая, крывая, як змяя, з крутымі заваротамі стужка вады цёмнага колеру. Гэта балотныя рэкі, каторыя часта і пачынаюцца і канчаюцца ў адным і тым жа балоце,</p>
<p>Балоты мінуліся, і зноў пайшоў лес, часта перасечаны кускамі поля ў некалькі маргоў, на каторым стаіць часам пастухова хатка, загарад, у каторым начуе жывёла, або цэлая будова ў дзве ці тры гаспадаркі. Чым бліжэй пад’язджалі мы да вёскі, тым часцей пападаліся нам круглыя і прадаўгаватыя палянкі. На некаторых старых таўстых дзервяках, што раслі каля палянак, стаялі па два, па тры, а то і па цэлых дзесяць вуллёў. Вуллі стаялі радамі, па два ў рад, адны над аднымі, прывязаныя скручанымі ў вяроўку бярозавымі або лазовымі дубцамі к камлюку дрэва. Ціха і нудна ў дарозе. Часамі толькі да нашых вушэй далетала жалобная, доўгая, як палескія балоты, песня пастухоў; кукавала зязюлька, крычаў удодзік, пералятаючы з аднаго дрэва на другое. І жаласны свіст дудкі у старане ад дарогі, у густых зараслях, нудным завываннем навяваў на душу некі смутак.</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>