<div class="container">
<div class="book-utils">
<div id="qrcode"></div>
<a href="/Jakub_Kolas/Vosienskaje.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 25.09.1935 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Восеньскае -->
<h2><a href="http://knihi.com/Jakub_Kolas/">Якуб Колас</a></h2>
<h2>Восеньскае</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
  <a href="#chapter3">Зямля Савецкая</a><br/>
<a href="#chapter4">3</a><br/>
  <a href="#chapter5">Учора i сёння</a><br/>
<a href="#chapter6">4</a><br/>
<a href="#chapter7">За новую вёску</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>1</h3>
<p> </p>
<p>Зачынае гоман вецер непакорны</p>
<p>На суровы лад.</p>
<p>Халадзеюць ночы. Шлях ярчэе зорны.</p>
<p>Дні ідуць на спад.</p>
<p>Згорбленая восень пад руку з вятрамі</p>
<p>Клыгае ў імжы</p>
<p>I гірлянд пажоўклых на калгаснай браме</p>
<p>Гойдае брыжы.</p>
<p>Кончылася лета. Адзвінелі песні,</p>
<p>Громы навальніц...</p>
<p>Шкадаваў я колісь у сваім прадвесні</p>
<p>Чуткіх зараніц;</p>
<p>Смуткаваў па леце, як па той каханай,</p>
<p>Што ўзяла спакой,</p>
<p>I ў цішы самотнай з дум усхваляваных</p>
<p>Я вянкі віў ёй.</p>
<p>Многа з таго часу дзён сплыло суровых,</p>
<p>Многа лет прайшло,</p>
<p>I на свет гляджу я сёння з вышак новых</p>
<p>Праз другое шкло.</p>
<p>Бачу і чытаю іншыя скрыжалі –</p>
<p>Сredo нашых дзён:</p>
<p>Вольныя пуціны, сонечныя далі,</p>
<p>Без канца разгон.</p>
<p>I я ў захапленні, радасны і горды</p>
<p>За свой край, народ,</p>
<p>Убіраю ў сэрца дзіўныя акорды,</p>
<p>Творчай сілы ўзлёт...</p>
<p>Вось чаму я сёння не тужу па леце,</p>
<p>Па сваёй вясне</p>
<p>I па тым, што колісь навяваў мне вецер</p>
<p>У юнацкім сне.</p>
<p> </p>
<p>29/VIII 1935</p>
<p> </p>
<p> </p>
<p> </p>
<h3><a id="chapter2"></a>2</h3>
<p> </p>
<h4><a id="chapter3"></a>Зямля Савецкая</h4>
<p> </p>
<p>Многа было сварак, боек, калатэчы</p>
<p>За цябе, зямелька,</p>
<p>Родная ты наша!</p>
<p>Пільнавалі межаў, хаты свае, печы,</p>
<p>Вузенькіх палосак</p>
<p>I гібельнай пашы.</p>
<p> </p>
<p>Не жылі – марнелі на ваччу з павязкай:</p>
<p>Свет быў нам зачынен,</p>
<p>Не было разгону.</p>
<p>Сёння гэта ліха – злыбедная казка,</p>
<p>Дзікі сон-навала,</p>
<p>Вынікшы з прыгону.</p>
<p> </p>
<p>Выйдзіце на поле ды зірніце, братцы:</p>
<p>Не акінеш вокам</p>
<p>Польнага разлога!</p>
<p>Гоні – край-прыволле, ёсць на чым разняцца.</p>
<p>Легла ты шырока,</p>
<p>Сельская дарога!</p>
<p> </p>
<p>Пазнікалі межы – нудныя адзнакі</p>
<p>Цёмнага бязволля,</p>
<p>Жуткага бязвыйсця, –</p>
<p>Шыр і безбярэжжа, дзе вятры-гулякі</p>
<p>Ходзяць станавіта,</p>
<p>Як сваты калісьці.</p>
<p> </p>
<p>Гэтакіх прастораў і паны не мелі</p>
<p>I не будуць мець іх,</p>
<p>Трутні, абармоты:</p>
<p>Вырвалі мы з корнем тое пустазелле,</p>
<p>Што смактала сокі</p>
<p>З чорнае галоты.</p>
<p> </p>
<p>Час не так вялікі, а якія змены!</p>
<p>I зямля не тая,</p>
<p>I не тыя людзі.</p>
<p>Сходзіць быль-пачвара, як ад сонца – цені,</p>
<p>У рабоце дбалай,</p>
<p>У няспынным гудзе.</p>
<p> </p>
<p>Глянеш – не пазнаеш сёння ты краіны:</p>
<p>На балотах-багнах</p>
<p>Выраслі пасёлкі,</p>
<p>Засвяцілі ў цемры замест той лучыны</p>
<p>Ільічовы лямпы</p>
<p>Ветла, як вясёлкі.</p>
<p> </p>
<p>Праляглі утульна праз лясы, праз нетры</p>
<p>Ільняным абрусам</p>
<p>Роўныя дарогі.</p>
<p>Едзеш – сэрцу ўцеха, лічыш кіламетры, –</p>
<p>А іх гэтак многа,</p>
<p>А яны так строгі!</p>
<p> </p>
<p>А надыйдзе жніва – высыплюць брыгады,</p>
<p>Загрукоча трактар,</p>
<p>Загудуць машыны.</p>
<p>Ці ж калі мы снілі аб такіх парадах,</p>
<p>Аб рабоце дружнай</p>
<p>Гуртавой сябрыны?</p>
<p> </p>
<p>Не цягае маці за сабой калыску</p>
<p>На кастлявай спіне</p>
<p>Ў жніўны час гарачы,</p>
<p>Не пачуць у полі здушанага піску:</p>
<p>Нашы дзеці ў яслях,</p>
<p>У садах дзіцячых.</p>
<p> </p>
<p>I аб нашых дзецях сёння мы не тужым:</p>
<p>Свет ім разгароджан,</p>
<p>Ім дарогі гладкі,</p>
<p>Каб расці і выйсці пакаленнем дужым,</p>
<p>Новым пакаленнем</p>
<p>Бальшэвіцкай складкі.</p>
<p> </p>
<p>Нашы дзеці сёння – самі камандзіры,</p>
<p>Лётчыкі-героі,</p>
<p>Докі-інжынеры.</p>
<p>То ж яны схадзілі дзікія Паміры</p>
<p>I ў паўночны полюс</p>
<p>Прабіваюць дзверы!</p>
<p> </p>
<p>Хто штурмуе неба ды ідзе ў дазоры,</p>
<p>Дзе ніхто ніколі</p>
<p>Не хадзіў у свеце?</p>
<p>Хто спыняе рэкі і злучае моры?</p>
<p>Гэта нашы людзі,</p>
<p>Гэта нашы дзеці!</p>
<p> </p>
<p>Гэтакіх герояў, ды такіх адданых,</p>
<p>Выхавала мудра</p>
<p>Партыя і Сталін.</p>
<p>Сходзяць з зямель нашых мутныя туманы,</p>
<p>Што ні дзень, то болей</p>
<p>Сонечных прагалін.</p>
<p> </p>
<p>Вось чаму я сёння, на ушчэрбе лета,</p>
<p>Не тужу па леце,</p>
<p>Як тужыў калісьці,</p>
<p>Бо ж і песня-радасць намі не прапета,</p>
<p>Бо ж вясна гучыць мне</p>
<p>I ў пажоўклым лісці.</p>
<p> </p>
<p>6/ІХ 1935</p>
<p> </p>
<p> </p>
<p> </p>
<p> </p>
<p> </p>
<p> </p>
<h3><a id="chapter4"></a>3</h3>
<p> </p>
<h4><a id="chapter5"></a>Учора i сёння</h4>
<p> </p>
<p>Пісала нядоля</p>
<p>Свой напіс закляты</p>
<p>На сценах драўляных</p>
<p>Закуранай хаты.</p>
<p> </p>
<p>А сцены буцвелі,</p>
<p>А лёс быў той самы,</p>
<p>I злыбедзь стаяла</p>
<p>Дзень-ноч каля брамы.</p>
<p> </p>
<p>З саломай па стрэсе</p>
<p>Вятры гаманілі.</p>
<p>Мы слухалі доўга</p>
<p>Суровыя былі</p>
<p> </p>
<p>Пра голад, бяспраўе,</p>
<p>Галечу, паборы...</p>
<p>Няветла свяцілі</p>
<p>Халодныя зоры.</p>
<p> </p>
<p>У вокны глядзелі</p>
<p>Тужлівыя ночы,</p>
<p>Спявалі завеі</p>
<p>Пра лёс наш сірочы.</p>
<p> </p>
<p>Паны-ліхадзеі</p>
<p>Дабро наша жэрлі,</p>
<p>Мужыцкія ж дзеці</p>
<p>Гібелі і мерлі.</p>
<p> </p>
<p>Вось так і жылося</p>
<p>Пад богам і панам,</p>
<p>Ды ўспомніў Кастрычнік</p>
<p>Пра нас занядбаных.</p>
<p> </p>
<p>Жахнула маланка</p>
<p>Нясцерпнага гневу,</p>
<p>Агнямі прабегла</p>
<p>Грымотнага спеву.</p>
<p>Апалі туманы,</p>
<p>Смуга векавая,</p>
<p>I выйшла ў прасторы</p>
<p>Дарога крывая.</p>
<p> </p>
<p>Змоўкла сёння песня ліхаты-жалобы,</p>
<p>Рухнула закляцце вякоў.</p>
<p>I мы сталі людзі, знатныя асобы,</p>
<p>Ды сапраўднай маркі і не нізкай пробы,</p>
<p>Хоць мы дзеці простых бацькоў.</p>
<p>А "мужык", як мера ганьбы і знявагі,</p>
<p>Кануў вечным правам і квіт.</p>
<p>Мы – народ калгасны, вольныя трудзягі</p>
<p>I зямлі Савецкай горда носім сцягі,</p>
<p>Новае аблічча ў нас, від.</p>
<p>Самі брыгадзіры, самі аграномы -</p>
<p>Партыя дала нам правы.</p>
<p>З партыяй прайшлі мы навальніцы, громы,</p>
<p>Страсянулі крэпка панскія харомы,</p>
<p>Біліся з панамі, як ільвы.</p>
<p>Ды затое ж сёння ты не згледзіш пана,</p>
<p>Драла за граніцу даў пан</p>
<p>I адтуль цікуе хціва, надзімана.</p>
<p>Глядзі-не глядзі, пан, а зямля забрана,</p>
<p>Сунешся - і згубіш жупан.</p>
<p>I ў палацах панскіх самі гаспадарым,</p>
<p>Ладзім клубы, яслі, сады,</p>
<p>Каб наш пот калішні не загінуў дарам,</p>
<p>I канец кладзём мы панскім глупым марам -</p>
<p>Досыць нам ксяндзоўскай брыды.</p>
<p>Сёння мы не тыя, іншыя мы сталі -</p>
<p>Новы нарадзіўся народ,</p>
<p>Перад намі яснасць, ветласць яркай далі,</p>
<p>Партыя нас вучыць, а вядзе нас Сталін.</p>
<p>Смела мы глядзім упярод.</p>
<p> </p>
<p> </p>
<h3><a id="chapter6"></a>4</h3>
<p> </p>
<h3><a id="chapter7"></a>За новую вёску</h3>
<p> </p>
<p>Драўляныя хаты, салома і мох</p>
<p>Такая старынка, ох-ох.</p>
<p>Сляпыя акенцы, пабітае шкло</p>
<p>Не хаты, а так – барахло.</p>
<p>Кудлатыя стрэхі, ламачына, гніль –</p>
<p>Не наш ён, не наш гэта стыль.</p>
<p>Эх, хаты-хібаркі! Жабрачы ваш від</p>
<p>Сам просіцца, сам у нябыт.</p>
<p> </p>
<p>Даволі глядзелі вы ў цемры вякоў,</p>
<p>Прытулкі нуды, прусакоў.</p>
<p>Вы – прыкрыя плямы, вы – шэрані цень,</p>
<p>Што цьмяніць наш сонечны дзень.</p>
<p> </p>
<p>Вы роблены горам, бядачай рукой –</p>
<p>Пара вам, пара на спакой.</p>
<p>А ваша убоства, сэнс даўніх падзей,</p>
<p>Пакажа нам заўтра музей.</p>
<p> </p>
<p>Замест жа хібарак, панылых цямніц,</p>
<p>Наставім прыгожых святліц.</p>
<p>Аздобім садамі, дамо ім прастор</p>
<p>На наш, на савецкі узор.</p>
<p> </p>
<p>Каб лашчылі вока і ўтульны былі –</p>
<p>Мы ж людзі свабоднай зямлі.</p>
<p>Няхай заграніца, зірнуўшы на нас,</p>
<p>Адчуе, што значыць калгас.</p>
<p> </p>
<p>25/ІХ 1935</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>