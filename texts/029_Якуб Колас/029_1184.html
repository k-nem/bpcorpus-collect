<div class="container">
<div class="book-utils">
<div id="qrcode"></div>
<a href="/Alaksandar_Puskin/Paltava.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Аляксандар Пушкін -->
<!-- HEADER_FIELD CreationYear: 1907; 1937-1940; 1951 -->
<!-- HEADER_FIELD FirstPublicationYear: 1907; 1937-1940; 1951 -->
<!-- HEADER_FIELD LangOrig: rus -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Палтава -->
<!-- HEADER_FIELD Translation: Якуб Колас -->
<h2><a href="http://knihi.com/Alaksandar_Puskin/">Аляксандар Пушкін</a></h2>
<h2>Палтава</h2>
<div style="height: 3rem"></div>
<!-- TOC_BEGIN -->
<a href="#chapter1">Песня першая</a><br/>
<a href="#chapter2">Песня другая</a><br/>
<a href="#chapter3">Песня трэцяя</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<center>Прысвячэнне</center>
<p> </p>
<p> </p>
<div class="EPIGRAPH">
<p>Тhе раvег аnd glоrу оf thе war,</p>
<p>Fаіthless, аs their vain votaries, men</p>
<p>Наd pаss’d tо triumphant Czar.</p>
<p> </p>
<p>В у r о n <sup><a href="#footnote-1">1</a></sup></p>
<p> </p>
</div>
<div class="CLEAR"></div>
<p> </p>
<p> </p>
<p>Табе — ды голас музы цёмнай</p>
<p>Ці закране твой чуткі слых?</p>
<p>Ці ўловіш ты душою скромнай</p>
<p>Палёт сардэчных дум маіх?</p>
<p>Ці прысвячэнне ад паэта,</p>
<p>Як і калісь яго любоў,</p>
<p>Пакінеш зноў ты без прывета</p>
<p>I не прызнаеш яго слоў?</p>
<p> </p>
<p>Пазнай жа хоць былыя гукі —</p>
<p>Калісь была ты рада ім —</p>
<p>I думай, што і ў дні разлукі</p>
<p>У лёсе зменлівым маім</p>
<p>Твая сумотная пустыня,</p>
<p>Апошні гук тваіх размоў —</p>
<p>Адзін мой скарб, адна святыня,</p>
<p>Мае душы адна любоў.</p>
<p> </p>
<p> </p>
<h3><a id="chapter1"></a>Песня першая</h3>
<p> </p>
<p>Багаты, слынны Качубей,</p>
<p>Яго лугі — разгон прастору;</p>
<p>Там табуны яго каней</p>
<p>Пасуцца вольна, без прызору.</p>
<p>Вакол Палтавы хутары</p>
<p>Яго атулены садамі.</p>
<p>Жыве ў раскошы і ў дабры,</p>
<p>I п’е і есць на серабры,</p>
<p>I шмат багацця пад замкамі.</p>
<p>Ды Качубей багат і горд</p>
<p>Не даўгагрывымі канямі,</p>
<p>Не золатам, данінай орд,</p>
<p>I не фамільнымі дварамі,</p>
<p>А ганарыцца Качубей</p>
<p>Красуняй дочкаю сваей.</p>
<p> </p>
<p>I сапраўды: ў Палтаве ўсёй</p>
<p>Няма красы, Марыі роўнай.</p>
<p>Яна свяжутка, як вясной</p>
<p>Прывабны цвет цішы дуброўнай.</p>
<p>Як топаль кіеўскіх вышынь,</p>
<p>Яна страйна. Яе парывы</p>
<p>Нагадваюць то рэчкі плынь,</p>
<p>То лебедзі ход між глыбінь,</p>
<p>То быстрай лані бег імклівы.</p>
<p>Як пена, персь яе бяла.</p>
<p>Вакол высокага чала,</p>
<p>Як хмары, локаны чарнеюць.</p>
<p>З яе вачэй зоры глядзяць;</p>
<p>Як ружа, вусны яе рдзеюць.</p>
<p>Ды не адна красы пячаць —</p>
<p>Імгненны цвет! — пагудкай шумнай</p>
<p>Прызнана ў ёй, ухвалявана:</p>
<p>Усюды славіцца яна</p>
<p>Дзяўчынай скромнай і разумнай.</p>
<p>Затое знатных жаніхоў</p>
<p>Ёй шле Украйна і Расія;</p>
<p>Ды ад вянца, як ад акоў,</p>
<p>Бяжыць пужлівая Марыя.</p>
<p>Адмоўны сказ ўсім жаніхам —</p>
<p>I вось сватоў шле гетман сам.</p>
<p> </p>
<p>Стары ён, змучаны гадамі,</p>
<p>Вайною, клопатам, трудамі,</p>
<p>Пачуцці ж ў ім кіпяць, і зноў</p>
<p>Мазепа пазнае любоў.</p>
<p>Імгненна сэрца маладое</p>
<p>Гарыць і гасне, і мілосць</p>
<p>У сэрцы тым не новы госць —</p>
<p>Штодня пачуцце ў ім другое.</p>
<p>Не так паслушна, не злягла,</p>
<p>Не так раптоўнасцю запала</p>
<p>Палае сэрца старыка,</p>
<p>Што плынь гадоў загартавала.</p>
<p>Упарта, спакваля яно</p>
<p>Праходзіць палкасці гарно,</p>
<p>Ды позні жар яго не стыне,</p>
<p>Хіба з жыццём ужо пакіне.</p>
<p>Не серна ў потайнае места</p>
<p>Бяжыць, арла пачуўшы лёт,</p>
<p>Адна стаілася нявеста,</p>
<p>Дрыжыць, чакаючы прыгод.</p>
<p> </p>
<p>I, ўся паўнютка абурэннем,</p>
<p>К ёй маці йдзе і з дрыгаценнем,</p>
<p>Схапіўшы руку, кажа ёй:</p>
<p>«Дзе стыд яго! старызна хцівы!</p>
<p>Ці можна?.. Не, пакуль мы жывы</p>
<p>Не, ён не ўчыніць намер свой!</p>
<p>Павінны быць аховай дружай</p>
<p>Свае хрышчэнніцы, а ён —</p>
<p>Вар’ят! — на схіле сваіх дзён</p>
<p>Уздумаў стацца яе мужам!»</p>
<p>Марыя дрогнула. Вакол</p>
<p>Ёй свет заслаўся цьмой магільнай</p>
<p>Пахаладзела і бяссільна</p>
<p>Упала дзеўчына на дол.</p>
<p> </p>
<p>Яна ачнулася, ды зноўку</p>
<p>Закрыла вочы і ні слоўка</p>
<p>Не кажа. Бацька з маткай ёй</p>
<p>Шукаюць сэрца заспакоіць</p>
<p>I разагнаць ліхі настрой,</p>
<p>Трывогу, смутных думак рой.</p>
<p>Дарма. Цалюткія два дні</p>
<p>Была Марыя, бы ў агні,</p>
<p>I не піла яна, не ела,</p>
<p>Хадзіла плачучы, як цень,</p>
<p>I не сплючы. На трэці дзень</p>
<p>Яе святліца апусцела.</p>
<p>Ніхто не знаў, калі і як</p>
<p>Сышла яна. Адзін рыбак</p>
<p>Чуў конскі тупат а той ночы,</p>
<p>Казацкі голас і дзявочы,</p>
<p>Ды ранкам след васьмі падкоў</p>
<p>Адбіўся на расе лугоў.</p>
<p> </p>
<p>Не толькі пух юнацкіх шчок</p>
<p>Ды кучмы русыя, вітыя,</p>
<p>Падчас і старца строгі зрок</p>
<p>I валасы яго сівыя</p>
<p>У мары палкае красы</p>
<p>Кладуць прывабу галасы.</p>
<p> </p>
<p>I вось да слыху Качубея</p>
<p>Прыйшла, як з грому, навіна:</p>
<p>Забыла гонар, стыд яна —</p>
<p>Яна ў абнімках ліхадзея!</p>
<p>Ганьба!.. Бацькі — ды як жа ім</p>
<p>Паверыць гутаркам людскім?</p>
<p>I толькі зараз праўда гэта</p>
<p>Раскрыта ў жудасці сваёй.</p>
<p>I толькі зараз зразумета</p>
<p>Душа бяглянкі маладой.</p>
<p>I толькі зараз стала яўна,</p>
<p>Чаму ўнікала самапраўна</p>
<p>Яна замуства, як акоў,</p>
<p>Тамленнем тайным уздыхала</p>
<p>I ўсе залёты жаніхоў</p>
<p>Маўчаннем гордым сустракала,</p>
<p>Чаму так ціха за сталом</p>
<p>Яна за гетманам сачыла,</p>
<p>Калі бяседа гаманіла,</p>
<p>Як чаша, поўная віном;</p>
<p>Чаму яна заўжды спявала</p>
<p>I тыя песні, што ён сам</p>
<p>Складаў, няведамы людзям,</p>
<p>Калі і слынь яго не знала;</p>
<p>Чаму не з дзеўчаю душой</p>
<p>Яна любіла конны строй,</p>
<p>Ваяцкі звон літаўраў, клікі</p>
<p>Прад бунчуком і булавой</p>
<p>Яго, Украіны ўладыкі.</p>
<p> </p>
<p>Багаты, знатны Качубей,</p>
<p>Даволі ёсць яго людзей.</p>
<p>Сваю абмыць ён можа славу,</p>
<p>Падняць ён можа ўсю Палтаву;</p>
<p>Раптоўна срэдзь яго харом</p>
<p>Набегчы можа ён, як гром,</p>
<p>I помстай бацькі ліхадзею</p>
<p>Ён можа вернаю рукой</p>
<p>Ўсадзіць... ды намысел не той</p>
<p>Хвалюе сэрца Качубею.</p>
<p> </p>
<p>Была то цяжкая пара,</p>
<p>Калі Расія ў змогах сілы,</p>
<p>Яшчэ разгортваючы крылы,</p>
<p>Мужнела з геніем Пятра.</p>
<p>Суровы быў у справе славы</p>
<p>Настаўнік дан ёй. Не адзін</p>
<p>Урок нягаданы, крывавы</p>
<p>Задаў ёй шведскі паладзін.</p>
<p>Але ў іспытах доўгай кары</p>
<p>Акрэпла Русь, знёсшы удары.</p>
<p>Так цяжкі молат на свой лад,</p>
<p>Б’ючы шкло ў друз, куе булат.</p>
<p> </p>
<p>Вянчаны славаю бясплоднай,</p>
<p>Над багнай Карл ступаў халоднай</p>
<p>Ён шоў вайною на Маскву</p>
<p>I гнаў расійскія дружыны,</p>
<p>Як гоніць віхар пыл даліны</p>
<p>I хіліць пыльную траву.</p>
<p>Ён шоў дарогай, дзе ў дні нашы</p>
<p>Больш сільны вораг кінуў след,</p>
<p>Адпіўшы боль з падзення чашы</p>
<p>I загубіўшы славы цвет.</p>
<p> </p>
<p>Быў неспакой на Украіне.</p>
<p>Пажару іскра ў ёй не стыне.</p>
<p>Сябры крывавай старыны</p>
<p>Народнай прагнулі вайны</p>
<p>I, патрабуючы пыхліва,</p>
<p>Каб гетман волі даў прастор,</p>
<p>Чакаў на Карла нецярпліва</p>
<p>Іх легкадумнасці задор.</p>
<p>Вакол Мазепы разліваўся</p>
<p>Мяцежны гул: «Пара! пара!»</p>
<p>Ды стары гетман заставаўся</p>
<p>Адданым служкаю Пятра.</p>
<p>Захоўваючы, як звычайна,</p>
<p>Суровасць, ведаў ён Украйну,</p>
<p>Нібы нічога не зважаў.</p>
<p>I раўнадушна піраваў.</p>
<p> </p>
<p>«Што ж гетман? — моладзь гаманіла:—</p>
<p>Ён аслабеў, ён дужа стар,</p>
<p>Гады, турбота загасіла</p>
<p>Былы агонь яго і жар.</p>
<p>Нашто дрыгучаю рукою</p>
<p>Яшчэ ён носіць булаву?</p>
<p>Цяпер бы грымнуць нам вайною</p>
<p>На ненавісную Маскву.</p>
<p>Калі б стары той Дарашэнка,</p>
<p>Ці Самайловіч малады,</p>
<p>Ці наш Палей, ці Гардыенка</p>
<p>Ды мелі сілу, дык тады</p>
<p>У снезе дальняе чужыны</p>
<p>Не прападалі б казакі</p>
<p>I нашай сумнае краіны</p>
<p>Ужо вызваляліся палкі».</p>
<p> </p>
<p>Так у свавольнасці запала</p>
<p>Бунтоўна моладзь наракала</p>
<p>I небяспечных прагла дзён,</p>
<p>Забыўшы гнёт былы, палон</p>
<p>Свае айчыны, яе гора,</p>
<p>Багдана бітвы, дагаворы</p>
<p>I часаў дзедаўскіх разгон;</p>
<p>Ды старасць ходзіць асцярожна</p>
<p>I падазронасці паўна:</p>
<p>Чаго дзе нельга і што можна</p>
<p>Не зразу выкажа яна.</p>
<p>Хто сойдзе ў глыбіню марскую</p>
<p>Пад цяжкім сховам ледзяным?</p>
<p>Хто вострым розумам сваім</p>
<p>Пранікне ў бездань патайную</p>
<p>Душы няшчырай? Думкі ў ёй,</p>
<p>Плады развагі волі злой,</p>
<p>Ляжаць, стаіўшыся глыбока.</p>
<p>I намысел пары былой,</p>
<p>Быць можа, спее адзінока.</p>
<p>Як знаць? Ды чым Мазепа злей,</p>
<p>Чым сэрца ў ім хітрэй, фальшывей,</p>
<p>Тым з віду ён яшчэ жычлівей</p>
<p>I ў абыходжанні прасцей.</p>
<p>Як ён умее самаўладна</p>
<p>Прывабіць сэрцы, адгадаць,</p>
<p>Валодаць думкамі дарадна,</p>
<p>Чужыя тайны разглядаць!</p>
<p>З якой даверлівасцю хцівай,</p>
<p>Як дабрадушна на пірах</p>
<p>З старымі, старац гутарлівы,</p>
<p>Шкадуе ён аб прошлых днях.</p>
<p>Сваволю славіць са свавольным,</p>
<p>Улады ганьбіць з недавольным,</p>
<p>З зацятым слёзы ліць гатоў,</p>
<p>З глупцом падзеліць час размоў.</p>
<p>Не многім, можа быць, вядома,</p>
<p>Што дух яго неўгаманім,</p>
<p>Што рад адкрыта, патаёма</p>
<p>Ён шкодзіць недругам сваім,</p>
<p>Што крыўды ні адной ніколі,</p>
<p>Як ён жыве, не забываў.</p>
<p>Што ў далеч намер злое волі</p>
<p>Старык пыхлівы закідаў;</p>
<p>Што ён не ведае святыні,</p>
<p>Што ён не помніць міласціны,</p>
<p>Што ён не даражыць нічым,</p>
<p>Што кроў гатоў ён ліць, як воду,</p>
<p>Што не шануе ён свабоду,</p>
<p>Што для яго айчына — дым.</p>
<p> </p>
<p>Здаўна ўжо намысел жахлівы</p>
<p>У сэрцы тоіць злы старык,</p>
<p>Але зрок востры, абурлівы</p>
<p>Варожы зрок яго пранік.</p>
<p>«Не, злы драпежнік, не, гад подлы</p>
<p>Скрыгоча ў мыслях Качубей: —</p>
<p>Я не крану змяінай кодлы,</p>
<p>Цямніцы дочухны маей.</p>
<p>Не стлееш ты сярод пажару,</p>
<p>Ты не падохнеш ад удару</p>
<p>Казацкай шаблі, люты гад:</p>
<p>У рукі возьме цябе кат.</p>
<p>Ў крыві, у марным запіранні,</p>
<p>На дыбе ў жорсткім катаванні</p>
<p>Ты праклянеш і дзень і час,</p>
<p>Калі дачку хрысціў у нас,</p>
<p>I пір, калі пачосткі чашу</p>
<p>Табе я споўна наліваў,</p>
<p>I ноч, калі галубку нашу,</p>
<p>Стары каршун, ты закляваў!»</p>
<p> </p>
<p>Так! былі часы: з Качубеем</p>
<p>Дружыў Мазепа, і тады,</p>
<p>Як за сталом соль, хлеб з алеем,</p>
<p>Дзялілі радасці плады.</p>
<p>Не раз іх коні ў бой суровы</p>
<p>Імчалі побач праз агні,</p>
<p>I часта доўгія размовы</p>
<p>Сам-насам ткалі ў цішыні.</p>
<p>Прад Качубеем гетман прагны</p>
<p>Сваёй душы мяцежнай багны</p>
<p>У тых размовах адкрываў,</p>
<p>Аб надыходзячых змяненнях,</p>
<p>Перагаворах, абурэннях</p>
<p>У цьмяных словах намякаў.</p>
<p>Так, было сэрца Качубея</p>
<p>У той час прыязна яму.</p>
<p>Цяпер у ім жар злобы спее,</p>
<p>Цяпер жаданню аднаму</p>
<p>Яно паслушна. Ён галубіць</p>
<p>Адну мысль днём і ўцемачку:</p>
<p>Ці згіне сам, ці яго згубіць</p>
<p>I возьме помсту за дачку.</p>
<p>Але палаючую злобу</p>
<p>Ён моцна ў сэрцы захаваў,</p>
<p>Бяссілле, гора і жалобу</p>
<p>Цяпер ён к смерці скіраваў.</p>
<p>Ён зла Мазепу не жадае;</p>
<p>Віна ўсяму — дачка адна.</p>
<p>Ён і дачцэ грэх адпускае:</p>
<p>Хай Богу дасць адказ яна,</p>
<p>Свой дом зняславіўшы ганьбою,</p>
<p>Забыўшы неба і закон...</p>
<p> </p>
<p>Між тым, заняты барацьбою,</p>
<p>Сярод сваіх шукае ён</p>
<p>Сабе таварышоў адважных,</p>
<p>Выпрабаваных, непрадажных.</p>
<p>Прызнаўся жонцы ён ва ўсім —</p>
<p>Даўно ён марыць аб адным</p>
<p>I ўжо данос цішком рыхтуе.</p>
<p>Жаночай злосці ўся паўна,</p>
<p>Гарыць той помстай і яна,</p>
<p>Ад мужа помсты патрабуе</p>
<p>У час начны, на ложы сну,</p>
<p>У сэрцы песціць мысль адну —</p>
<p>Пра кару шэпча, дакарае,</p>
<p>I слёзы горка лье старая,</p>
<p>I клятвы трэбуе святой —</p>
<p>I Качубей клянецца ёй.</p>
<p>Удар абдуман. З Качубеем</p>
<p>I смелы Іскра заадно.</p>
<p>Абодва думаюць: «Здалеем,</p>
<p>I вораг зрынецца на дно.</p>
<p>Ды хто ж агнём запалымее,</p>
<p>Гарлівасць маючы к дабру,</p>
<p>Данос на сільнага зладзея</p>
<p>Непракананаму Пятру</p>
<p>Да ног паложыць, не знямее?»</p>
<p> </p>
<p>Паміж палтаўскіх казакоў,</p>
<p>Дзяўчом няшчасным непрызнаных,</p>
<p>Адзін даўно, з малых гадоў</p>
<p>Кахаў яе самааддана.</p>
<p>Вячэрняй, ранічнай парой</p>
<p>На роднай рэчцы, пад гарой,</p>
<p>У цені вішань ці чарэшань</p>
<p>Бывала ён яе чакаў</p>
<p>I ў тым чаканні гараваў</p>
<p>I быў спатканнем з ёй суцешан.</p>
<p>Ён без надзей кахаў яе,</p>
<p>Не дакучаў ён ёй мальбою:</p>
<p>Знявагі б ён не знёс свае.</p>
<p>Калі наплылі чарадою</p>
<p>К ёй жаніхі, ён з іх радоў,</p>
<p>Панылы, сумны, аддаліўся.</p>
<p>I вось калі між казакоў</p>
<p>Ганебны слых аб ёй расплыўся</p>
<p>I безжалосна гамана</p>
<p>Яе са смехам шальмавала,</p>
<p>I тут над хлопцам захавала</p>
<p>Правы абыклыя яна.</p>
<p>Але калі хто, хоць выпадкам,</p>
<p>Пры ім Мазепу называў,</p>
<p>То ён бляднеў, згрызаўся ўкрадкам</p>
<p>I вочы ў землю апускаў.</p>
<p> </p>
<p>Хто ў зорнай чуткай цішыні</p>
<p>Так позна едзе на кані?</p>
<p>Чый гэта конь няўтомны, ладны</p>
<p>Бяжыць па стэпу неаглядным?</p>
<p> </p>
<p>Казак на поўнач шлях дзяржыць,</p>
<p>Казак не хоча адпачыць</p>
<p>Ні ў чыстым полі, ні ў дуброве,</p>
<p>Ён вір прайсці напагатове.</p>
<p> </p>
<p>Як шкло, булат яго блішчыць,</p>
<p>Мяшок за пазухай бразчыць,</p>
<p>Не спатыкнецца конь імклівы,</p>
<p>Бяжыць, памахваючы грывай.</p>
<p> </p>
<p>Чырвонцы — помач для ганца.</p>
<p>Булат — пацеха малайца,</p>
<p>Імклівы конь — пацеха зноў жа,</p>
<p>Ды шапка для яго дарожай.</p>
<p> </p>
<p>За шапку ён пакінуць рад</p>
<p>Каня, чырвонцы і булат.</p>
<p>Аддасць ён шапку толькі з бою,</p>
<p>Дый то з удалай галавою.</p>
<p> </p>
<p>Чаму ён шапкай даражыць?</p>
<p>Таму, што ў ёй данос ляжыць.</p>
<p>Данос на злога ліхадзея</p>
<p>Цару Пятру ад Качубея.</p>
<p> </p>
<p>Гразы не чуючы, між тым,</p>
<p>Не патрывожаны нічым,</p>
<p>Мазепа здрайства не спыняе.</p>
<p>З ім разам езуіт, і ён</p>
<p>Мяцеж народны учыняе</p>
<p>I хісткі суліць яму трон.</p>
<p>У цьме начной, у тайным зборы</p>
<p>Вядуць яны перагаворы</p>
<p>I здраду цэняць між сабой.</p>
<p>Складаюць цыфр універсалаў,</p>
<p>Гандлююць царскай галавой,</p>
<p>Гандлююць клятвамі васалаў.</p>
<p>Сюды ў палац якісь дзядок,</p>
<p>Жабрак таемны, скулься ходзіць,</p>
<p>I Орлік, гетманаў дзялок,</p>
<p>Яго прыводзіць і выводзіць.</p>
<p>Усюды сеюць тайна муць</p>
<p>Яго падкупленыя слугі:</p>
<p>На Дон яны ў казаччы кругі</p>
<p>Мяцеж з Булавіным нясуць:</p>
<p>Там абуджаюць орд адвагу;</p>
<p>Там, за парогамі Дняпра,</p>
<p>Пужаюць вольную ватагу</p>
<p>Самадзяржаўнасцю Пятра.</p>
<p>Мазепа ўсюды зазірае</p>
<p>I пісьмы шле ад краю ў край,</p>
<p>Пагрозай хітра падымае</p>
<p>Ён на Маскву Бахчысарай.</p>
<p>З ім польскі круль інтэрас мае,</p>
<p>З ім і ачакаўскі паша,</p>
<p>У станах Карл і цар. Не знае</p>
<p>Граніц праступная душа.</p>
<p>Ён думкай думку развівае,</p>
<p>Вярней рыхтуючы удар.</p>
<p>У ім не слабне воля злая,</p>
<p>Неўгаманім праступны жар.</p>
<p> </p>
<p>Ды як ён дрогнуў, як ускочыў,</p>
<p>Калі прад ім раптоўна ў вочы</p>
<p>Нібы скаціўся гром. Яму,</p>
<p>Расіі ворагу таму,</p>
<p>Вяльможы рускія прыслалі</p>
<p>Ў Палтаве пісаны данос,</p>
<p>I замест праведных пагроз,</p>
<p>Як той ахвяры, спачувалі.</p>
<p>Цар, заклапочаны вайной,</p>
<p>Данос той лічачы маной,</p>
<p>Яго пакінуў без увагі,</p>
<p>I сам ён Юду суцяшаў</p>
<p>Ды злобу шумам карнай плягі</p>
<p>Надоўга сцішыць абяцаў.</p>
<p> </p>
<p>Мазепа ў болесці прытворнай</p>
<p>Цару шле голас свой пакорны:</p>
<p>I знае Бог і бачыць свет —</p>
<p>Ён, бедны гетман, дваццаць лет</p>
<p>Цару служыў душою вернай,</p>
<p>Яго шчадротаю нязмернай</p>
<p>Асыпан, высака паднят...</p>
<p>Бязглузда, слепа зло людзіны!..</p>
<p>Ці ж ён пры дзверах дамавіны</p>
<p>Пачне учынкі чорных здрад</p>
<p>I будзе цьмяніць сваю славу?</p>
<p>Хто ў абурэнні Станіславу</p>
<p>Адмовіў, помачы не даў?</p>
<p>Ён адхіліў вянец Украйны,</p>
<p>А дагаворы, пісьмы, тайны</p>
<p>Цару законна адаслаў.</p>
<p>Хіба не ён намовам хана</p>
<p>I цараградскага султана</p>
<p>Быў глух? Стараннем гаручы,</p>
<p>Каб царскіх ворагаў змагчы,</p>
<p>Заўсёды рад быў меч крывавіць,</p>
<p>Турбот жыцця ён не жалеў,</p>
<p>I зараз вораг злобны смеў</p>
<p>Яго сівіны так зняславіць.</p>
<p>I хто? хто? Іскра, Качубей!</p>
<p>Так доўга будучы сябрамі!..</p>
<p>I з крыважэрнымі слязамі,</p>
<p>У жорсткай дзёрзкасці сваей</p>
<p>Іх смерці прагне ліхадзей.</p>
<p>Чыей... старык ліхі, зацяты!</p>
<p>Чыю ж дачку ласкае ён?</p>
<p>Але без жалю гоніць вон</p>
<p>Ён сэрца голас непрыняты.</p>
<p>Ён кажа: «Не! у той цяжбе</p>
<p>Няроўна сілы, неразумны!</p>
<p>Ён сам, гардлівец неадумны,</p>
<p>Тапор сам вострыць на сябе.</p>
<p>Куды бяжыць, закрыўшы вочы?</p>
<p>На што надзеі класці хоча?</p>
<p>Або... ды доччына любоў</p>
<p>Жыцця бацькоўскага не купіць.</p>
<p>Любоўнік гетману саступіць,</p>
<p>А не — мая пральецца кроў».</p>
<p> </p>
<p>Марыя, мілая лілея,</p>
<p>Краса ўкраінак маладых!</p>
<p>Ці знаеш ты, якога змея</p>
<p>Ласкаеш на грудзях сваіх?</p>
<p>Якой жа ўладаю нязнанай</p>
<p>Ты моцна так прыцягнена?</p>
<p>Каму ў ахвяру аддана?</p>
<p>Яго кучматыя сівіны,</p>
<p>Яго глыбокія маршчыны,</p>
<p>Яго бліскучы зрок-пагляд,</p>
<p>Яго размоў падступных чад</p>
<p>Табе за ўсё, за ўсё дарожай —</p>
<p>I маці ты забыць магла,</p>
<p>I за спакуслівае ложа</p>
<p>Ты родны дом свой аддала.</p>
<p>Сваімі дзіўнымі вачамі</p>
<p>Цябе старык прычараваў,</p>
<p>Сваімі ціхімі славамі</p>
<p>Тваё сумленне пахаваў.</p>
<p>Ты на яго ў зачараванні</p>
<p>Узводзіш свой аслеплы зрок,</p>
<p>Табе ў зняслаўленым каханні</p>
<p>Салодкім стаўся горкі сок.</p>
<p>Ты ў безразважным захапленні</p>
<p>Ім як цнатлівасцю гарда.</p>
<p>Прыгожасць дзеўчага стыда</p>
<p>Ты страціла ў сваім падзенні...</p>
<p> </p>
<p>Што погалас? што сорам ёй?</p>
<p>Што для яе людскія словы,</p>
<p>Калі ён, гетман сам суровы,</p>
<p>Прад ёю нікне галавой,</p>
<p>Калі ён з ёю забывае</p>
<p>I свайго лёсу клопат, шум,</p>
<p>Ці тайнасць смелых, грозных дум</p>
<p>Ёй, кволай дзеўчы, адкрывае?</p>
<p>I дзён нявінных не шкада,</p>
<p>Ды сэрца ёй адна нуда</p>
<p>Падчас, як хмара, зацямняе:</p>
<p>Яна панылых прад сабой</p>
<p>Айца і матку уяўляе;</p>
<p>Яна праз слёзы бачыць іх,</p>
<p>У горкай старасці адных,</p>
<p>I нібы скаргі іх чытае.</p>
<p>О, калі б ведала яна</p>
<p>Аб тым, што знала ўся Украйна!</p>
<p>Ды ад яе яшчэ адна</p>
<p>Захована ліхая тайна.</p>
<p> </p>
<p> </p>
<h3><a id="chapter2"></a>Песня другая</h3>
<p> </p>
<p>Мазепа хмур. Адум яго</p>
<p>Трывожаць мары чорным роем.</p>
<p>Марыя з ласкай, з непакоем</p>
<p>Глядзіць на гетмана свайго,</p>
<p>Шчакой прынікшы да каленяў,</p>
<p>Каб сум пяшчотамі суняць.</p>
<p>Дарма: панурых яго ценяў</p>
<p>Яе каханню не сагнаць.</p>
<p>Не кранут ён яе адданнем,</p>
<p>Няўважна ў дол утупіў зрок,</p>
<p>I ёй на ласкавы папрок</p>
<p>Нямым адказвае маўчаннем.</p>
<p>Пачуцці лепшыя яе</p>
<p>Зняважыў ён. Яна ўстае</p>
<p>I кажа з гнеўным хваляваннем:</p>
<p> </p>
<p>«Паслухай, гетман: для цябе</p>
<p>Забыла я пра ўсё на свеце,</p>
<p>Каханню верная, кляцьбе,</p>
<p>Адно і мела я на мэце:</p>
<p>Тваё каханне. З-за яго</p>
<p>Я шмат утраціла чаго,</p>
<p>Ды ні аб чым я не шкадую.</p>
<p>Ты помніш — ноч? У той цішы</p>
<p>Спазнаў ты жонку маладую...</p>
<p>Хіба ж не кляўся мне, скажы?</p>
<p>Чаму ж мяне ты не кахаеш?»</p>
<p> </p>
<p>М а з е п а</p>
<p>Мой друг, несправядліва ты,</p>
<p>Пакінь вар’яцтва чмут пусты —</p>
<p>Дарма сама сябе згрызаеш.</p>
<p>Не, душу палкую тваю</p>
<p>Хвалююць, асляпляюць, здрады.</p>
<p>Марыя, вер: цябе люблю,</p>
<p>Кахаю болей славы, ўлады.</p>
<p> </p>
<p>М а р ы я</p>
<p> </p>
<p>Няпраўда: мне ты кажаш казкі —</p>
<p>Раней былі мы неразлучны,</p>
<p>Цяпер табе не мілы ласкі,</p>
<p>Цяпер яны табе дакучны.</p>
<p>Ты цэлы дзень паміж старшынь...</p>
<p>Піры, раз’езды — я забыта;</p>
<p>Ты доўгай ноччу ці адзін,</p>
<p>Ці з жабраком, ці ў езуіта.</p>
<p>Любоў пакорная мая</p>
<p>Адну і ведае суровасць.</p>
<p>Ты піў нядаўна, знаю я,</p>
<p>За Дульскую. Мне гэта новасць.</p>
<p>Хто гэта Дульская?</p>
<p> </p>
<p>М а з е п а</p>
<p> </p>
<p>Пакінь!</p>
<p>Ці ж мне, скажы, у мае годы</p>
<p>Шукаць падобнае прыгоды —</p>
<p>Пышлівых ласк пустых княгінь?</p>
<p>Ці стану я, старык суровы,</p>
<p>Як нейкі блазан уздыхаць,</p>
<p>Насіць ганебныя аковы,</p>
<p>Жанчын прытворствам спакушаць?</p>
<p> </p>
<p>М а р ы я</p>
<p> </p>
<p>Ты мне кажы без адгаворак,</p>
<p>Адказ праўдзіва, проста дай.</p>
<p> </p>
<p>М а з е п а</p>
<p> </p>
<p>Твой непакой душы мне горак,</p>
<p>Дык ведай праўду ўсю і знай:</p>
<p>Даўно замыслілі мы справу,</p>
<p>Цяпер яна кіпіць у нас.</p>
<p>Ды не на ўцеху і забаву,</p>
<p>А на змаганне спее час.</p>
<p>Без мілай вольнасці і славы</p>
<p>Узняць не смелі галавы</p>
<p>Мы пад апекаю Варшавы,</p>
<p>Пад самаўладнасцю Масквы.</p>
<p>Ды незалежнаю дзяржавай</p>
<p>Украйне быць ужо пара,</p>
<p>I штандар вольнасці крывавай</p>
<p>Я падымаю на Пятра.</p>
<p>Гатова ўсё: у перамовах</p>
<p>Са мной абодва каралі,</p>
<p>I можа я ў баях суровых</p>
<p>Пастаўлю трон свае зямлі.</p>
<p>Сяброў я маю за сабою:</p>
<p>Княгіню Дульскую, а з ёю</p>
<p>Заруку дзвюх яшчэ галоў.</p>
<p>Яны мой план к канцу прыводзяць</p>
<p>Праз рукі іх ка мне даходзяць</p>
<p>Наказы, пісьмы каралёў.</p>
<p>Прызнанне важнае, нябога.</p>
<p>Давольна ты? Твая трывога</p>
<p>Ці уляглася?</p>
<p> </p>
<p>М а р ы я</p>
<p> </p>
<p>Мілы мой!</p>
<p>Ты будзеш цар зямлі сваёй!</p>
<p>Тваім сівінам так прыгожа</p>
<p>Карона прыйдзецца.</p>
<p> </p>
<p>М а з е п а</p>
<p> </p>
<p>Пастой!</p>
<p>Не ўсё прыйшло, і ўсё быць можа</p>
<p>Дзе кіне след нага мая?..</p>
<p> </p>
<p>М а р ы я</p>
<p> </p>
<p>Каля цябе няма мне страху.</p>
<p>Ты так магутны!.. Знаю я,</p>
<p>Ты споймеш трон.</p>
<p> </p>
<p>М а з е п а</p>
<p> </p>
<p>А калі плаху?</p>
<p> </p>
<p>М а р ы я</p>
<p> </p>
<p>З табой на плаху, калі так:</p>
<p>Цябе ж кахаю, сам ты знаеш...</p>
<p>Ды не: ты ўлады носіш знак.</p>
<p> </p>
<p>М а з е п а</p>
<p> </p>
<p>Я люб табе?</p>
<p> </p>
<p>М а р ы я</p>
<p> </p>
<p>I ты пытаеш?</p>
<p> </p>
<p>М а з е п а</p>
<p> </p>
<p>Скажы: табе хто даражэй —</p>
<p>Ці муж ці бацька?</p>
<p> </p>
<p>М а р ы я</p>
<p> </p>
<p>Пажалей.</p>
<p>Нашто пытаеш так? Трывожыць</p>
<p>Пытанне гэтае. Сям’ю</p>
<p>Забыць стараюся маю,</p>
<p>Я стала ёй ганьбой. Быць можа</p>
<p>(I думаць страшна мне аб тым!)</p>
<p>Айцом я проклята сваім,</p>
<p>А за каго?</p>
<p> </p>
<p>М а з е п а</p>
<p> </p>
<p>Дык я дарожай</p>
<p>Табе айца? Маўчыш?..</p>
<p> </p>
<p>М а р ы я</p>
<p> </p>
<p>О Божа!</p>
<p> </p>
<p>М а з е п а</p>
<p> </p>
<p>Адказвай жа!</p>
<p> </p>
<p>М а р ы я</p>
<p> </p>
<p>Рашы ты сам...</p>
<p> </p>
<p>М а з е п а</p>
<p> </p>
<p>Паслухай: ну, вось калі б нам,</p>
<p>Яму ці мне, прыйшлося згінуць,</p>
<p>А ты суддзёй бы нам была,</p>
<p>Каго б ў ахвяру аддала,</p>
<p>Каго хацела б ты пакінуць?</p>
<p> </p>
<p>М а р ы я</p>
<p> </p>
<p>Ах, годзе! Сэрца не згрызай!</p>
<p>Спакуснік ты.</p>
<p> </p>
<p>М а з е п а</p>
<p> </p>
<p>Адказ давай!</p>
<p> </p>
<p>М а р ы я</p>
<p> </p>
<p>Ты бледны. Гутарка сурова...</p>
<p>О, не сярдуй! На ўсё гатова!</p>
<p>Я ўсё аддам табе, павер!</p>
<p>Ды страшны словы мне такія.</p>
<p>Даволі!</p>
<p> </p>
<p>М а з е п а</p>
<p> </p>
<p>Памятай, Марыя,</p>
<p>Што ты сказала мне цяпер.</p>
<p> </p>
<p>Лагодна ўкраінская ноч.</p>
<p>Празрыста неба. Зоры ззяюць.</p>
<p>Паветра веек сонных воч</p>
<p>Раскрыць не хоча. Чуць хістаюць</p>
<p>Лісцём таполі ў цішыні.</p>
<p>Спакойна месяц з вышыні</p>
<p>Над Белай Цэрквай бляск раняе</p>
<p>I пышных гетманаў сады</p>
<p>I стары замак асвятляе.</p>
<p>I ціха, ціха ўсё кругом.</p>
<p>Ды ў замку шопат, замяшанне.</p>
<p>У цёмнай вежы пад акном,</p>
<p>У цяжкім, горкім разважанні,</p>
<p>Закуты, Качубей сядзіць</p>
<p>I ў неба, пахмурны, глядзіць.</p>
<p> </p>
<p>Назаўтра смерць. Але без страху</p>
<p>Ён мысліць аб крывавым жаху,</p>
<p>I аб жыцці не плача ён.</p>
<p>Што смерць яму? Жаданы сон.</p>
<p>Гатоў ён легчы ў змрок магілы.</p>
<p>Змагае сон. Ды Божа мілы!</p>
<p>Да ног злачынцы пасці ў прах,</p>
<p>Як тое немае стварэнне!</p>
<p>Царом адданым быць — о, жах! —</p>
<p>Царову здрадніку ў ганьбенне!</p>
<p>Згубіць жыццё, з ім гонар свой.</p>
<p>Сяброў на смерць вясці з сабой,</p>
<p>Чуць над труною іх праклёны,</p>
<p>Нявінным лёгшы пад тапор;</p>
<p>Варожы стрэўшы прыгавор,</p>
<p>Упасці ў смертныя заслоны,</p>
<p>Не заказаўшы нікаму</p>
<p>Адпомсціць ворагу свайму!..</p>
<p> </p>
<p>I ўспомніў ён сваю Палтаву,</p>
<p>Абыклы круг сям’і, гасцей,</p>
<p>Мінулых дзён багацце, славу</p>
<p>I песні дочухны сваей,</p>
<p>I дом стары, дзе ён радзіўся,</p>
<p>Дзе ведаў труд і ціхі сон,</p>
<p>I ўсё, чым жыў і весяліўся,</p>
<p>Што дабравольна кінуў ён.</p>
<p>I для чаго?</p>
<p>Ў замку іржавым</p>
<p>Ключ загрымеў — і знікнуў сон.</p>
<p>Няшчасны думае: вось ён!</p>
<p>Вось па шляху маім крывавым</p>
<p>Мой правадыр у смертны час,</p>
<p>Духоўнай болі ўрач-цаліцель,</p>
<p>Слуга Хрыста — ён, наш збавіцель,</p>
<p>Быў на крыжы распят за нас.</p>
<p>Яго святую кроў і цела</p>
<p>Прыносяць дух мой падкрапіць,</p>
<p>Каб смерці час прыняць мне смела</p>
<p>I да збавення далучыць.</p>
<p>I ў скрусе, з болесцю сардэчнай</p>
<p>Гатоў няшчасны Качубей</p>
<p>Прад усясільным і спрадвечным</p>
<p>Раскрыць тугу жальбы сваей.</p>
<p>Ды не пустэльніка святога,</p>
<p>Ён пазнае гасця другога:</p>
<p>Зноў люты Орлік перад ім</p>
<p>З агідным допытам сваім.</p>
<p>Пакутнік з горыччу пытае:</p>
<p>«Ты тут, ліхі мучыцель, шпег?</p>
<p>Нашто апошні мой начлег</p>
<p>Яшчэ Мазепа парушае?»</p>
<p> </p>
<p>О р л і к</p>
<p> </p>
<p>Не скончан допыт. Дай адказ!</p>
<p> </p>
<p>К а ч у б е й</p>
<p> </p>
<p>Я ўжо адказваў, і не раз.</p>
<p>Пакінь мяне.</p>
<p> </p>
<p>О р л і к</p>
<p> </p>
<p>Яшчэ прызнання</p>
<p>Пан гетман хоча.</p>
<p> </p>
<p>К а ч у б е й</p>
<p> </p>
<p>Але ў чым?</p>
<p>Даўно прызнаўся я ва ўсім,</p>
<p>Што вы хацелі. Паказанні</p>
<p>Мае — хлусня, я — вінават,</p>
<p>Я зло чыню, а гетман свят.</p>
<p>Чаго ж вам болей?</p>
<p> </p>
<p>О р л і к</p>
<p> </p>
<p>Нам вядома,</p>
<p>Што ты быў безлічна багат,</p>
<p>Што ты хаваеш скарбаў шмат</p>
<p>Каля Дзіканькі патаёма.</p>
<p>Цябе ж чакае смерць. Яна</p>
<p>Тваё багацце ўсё спаўна</p>
<p>Пацягне ў касу вайскавую,</p>
<p>Такі закон. Я ж указую</p>
<p>Табе на доўг апошні твой:</p>
<p>Дзе скарбы схованы табой?</p>
<p> </p>
<p>К а ч у б е й</p>
<p> </p>
<p>То праўда, так: тры скарбы-дары</p>
<p>Мне спацяшалі ў жыцці мары.</p>
<p>I першы скарб мой — чэсць была.</p>
<p>Скарб гэты пытка адняла.</p>
<p>Другі быў скарб непараўнаны —</p>
<p>Чэсць дочухны маёй каханай,</p>
<p>Я дзень і ноч над ім дрыжаў.</p>
<p>Мазепа гэты скарб украў.</p>
<p>Ды захаваў я скарб апошні,</p>
<p>Мой трэці скарб — помсту сваю.</p>
<p>I скарб той Богу аддаю.</p>
<p> </p>
<p>О р л і к</p>
<p> </p>
<p>Пакінь пустыя разгалосні!</p>
<p>Стары! твой блізак ужо час.</p>
<p>Жывіся мысляю суровай</p>
<p>I не жартуй. Давай адказ,</p>
<p>Калі не хочаш пыткі новай:</p>
<p>Кажы, дзе грошы?</p>
<p> </p>
<p>К а ч у б е й</p>
<p> </p>
<p>Злы халоп!</p>
<p>Ці будзе край бязглуздым сказам?</p>
<p>Счакай крыху. Дай легчы ў гроб,</p>
<p>Тады ідзі з Мазепам разам</p>
<p>Набытак мой, дабро лічыць</p>
<p>Рукамі, кроўю залітымі,</p>
<p>Мае падвалы ўсе бурыць,</p>
<p>Паліць сады, будынкі з імі.</p>
<p>Хай вас вядзе дачка мая:</p>
<p>Яна сама пра ўсё раскажа,</p>
<p>Сама ўсе скарбы вам пакажа.</p>
<p>Ды імем Бога малю я —</p>
<p>Пакінь цяпер мяне ў спакою.</p>
<p> </p>
<p>О р л і к</p>
<p> </p>
<p>Дзе сховы скарбаў? Пакажы!</p>
<p>Не хочаш? Грошы дзе, скажы,</p>
<p>А не — дык здарыцца не тое.</p>
<p>Падумай: вызнач места, час.</p>
<p>Маўчыш? Гэй, кат, сюды! — I ўраз</p>
<p>З’явіўся кат...</p>
<p>О ноч пакуты!</p>
<p>Але дзе гетман-ліхадзей?</p>
<p>Куды ён збег, злачынец люты,</p>
<p>З змяінай совесцю сваей?</p>
<p>Святліца ўтульная маўкліва.</p>
<p>Дзяўча, няведаннем шчасліва,</p>
<p>Спакойна спіць, а побач з ёй</p>
<p>Сядзіць, панікшы галавой,</p>
<p>Мазепа, ціхі і пануры.</p>
<p>Над ім, як тлумны гоман буры,</p>
<p>Віюцца думкі ўсё гусцей:</p>
<p>«Загіне марна Качубей.</p>
<p>Не ўратаваць яго. Чым бліжай</p>
<p>Да мэты гетман, тым больш ён</p>
<p>Павінен свой трымаць закон,</p>
<p>Тым перад ім схіліцца ніжай</p>
<p>Павінен вораг — такі свет:</p>
<p>Даносчык і яго клеўрэт</p>
<p>Памруць». Ды, глянуўшы на ложа,</p>
<p>Мазепа думае: «О Божа!</p>
<p>Што будзе з беднаю дзяўчой,</p>
<p>Калі пачуе лёсаў кары?</p>
<p>Цяпер спакойны яе мары,</p>
<p>Але застацца патайной</p>
<p>Не можа справа. Удар жудкі</p>
<p>Сякеры ката загрыміць</p>
<p>Па ўсёй Украйне. Шум пагудкі</p>
<p>Вакол яе загаманіць!..</p>
<p>Эх, бачу я: каму прыпала</p>
<p>Снаваць свой шлях у барацьбе,</p>
<p>Той стой адзін перад навалай,</p>
<p>Не зазывай дружка сабе,</p>
<p>Упрэгчы ў воз адзін няможна</p>
<p>Каня і трэпеткую лань.</p>
<p>Забыўся я неасцярожна:</p>
<p>Цяпер плачу вар’яцтва дань...</p>
<p>Усё, што ў свеце найдарожай,</p>
<p>Усё, жыццё чым так прыгожа,</p>
<p>Галубка мне прынесла ў дар,</p>
<p>Мне, старцу злоснаму,— і Божа!</p>
<p>Які рыхтую ёй удар!»</p>
<p>I ён глядзіць: на ціхім ложы</p>
<p>Як соладак яе спакой!</p>
<p>Як песціць сон яе любоўна!</p>
<p>Раскрыты вусны, і так роўна</p>
<p>Дыханне персі маладой.</p>
<p>А заўтра, заўтра... Ў садраганні</p>
<p>Адводзіць гетман свой пагляд,</p>
<p>Устае і ў цяжкім разважанні</p>
<p>З святліцы ціха ідзе ў сад.</p>
<p> </p>
<p>Лагодна ўкраінская ноч.</p>
<p>Празрыста неба. Зоры ззяюць.</p>
<p>Паветра веек сонных воч</p>
<p>Раскрыць не хоча. Ледзь хістаюць</p>
<p>Лісцём таполі ў цішыні.</p>
<p>Але дзіўныя мары-сны</p>
<p>Мазепу томяць. Зоры ночы,</p>
<p>Нібы дакорлівыя вочы,</p>
<p>Глядзяць з насмешкай на яго.</p>
<p>I немаведама чаго</p>
<p>Таполі шчыльнай грамадою,</p>
<p>Як суддзі, шэпчуць між сабою,</p>
<p>I цеплыні начной разлог</p>
<p>Мазепу душыць, як астрог.</p>
<p>I раптам... крык... ледзь чутны стогн</p>
<p>Нібы дзесь з замка чуе ён.</p>
<p>Ці то быў голас уяўлення,</p>
<p>Ці звера вой, ці плач савы,</p>
<p>Ці нейкі іншы гук жывы,</p>
<p>Але ніяк свайго ўзрушэння</p>
<p>Перамагчы не мог старык</p>
<p>I на слабы працяглы крык</p>
<p>Другім адклікнуўся — тым крыкам,</p>
<p>Якім калісь у шалу дзікім</p>
<p>Ён поўніў бітваў майданы,</p>
<p>Калі з Забелам, з Гамалеем</p>
<p>I — з ім... з тым самым Качубеем</p>
<p>Імчаўся ў полымі вайны.</p>
<p> </p>
<p>Абрусам золакавых кос</p>
<p>Дзянніца сцеле схіл нябёс.</p>
<p>Заззялі ўзгоркі, долы, нівы,</p>
<p>Вярхі гаёў і хвалі рэк.</p>
<p>Ачнуўся ранак гаманлівы,</p>
<p>I абудзіўся чалавек.</p>
<p> </p>
<p>Яшчэ Марыю сон чаруе</p>
<p>I дрэма песціць, і вось чуе</p>
<p>Праз лёгкі сон, што нехта к ёй</p>
<p>Вайшоў і ног яе крануўся.</p>
<p>Раскрыла вочы, ды ў міг той</p>
<p>З усмешкай зрок яе самкнуўся</p>
<p>У ззянні коскі залатой.</p>
<p>Марыя рукі працягнула</p>
<p>I з ціхай ласкаю шапнула:</p>
<p>«Мазепа, ты?» Ды голас ёй</p>
<p>Другі адказвае... О Божа!</p>
<p>Глядзіць і бачыць: быць не можа:</p>
<p>Прад ёю маці!</p>
<p> </p>
<p>М а ц і</p>
<p> </p>
<p>Цс! Маўчы.</p>
<p>Не загубі нас. Я ўначы</p>
<p>Сюды пранікла асцярожна</p>
<p>З адзінай слёзнаю мальбой.</p>
<p>Сягоння смерць. Табе адной</p>
<p>Адвесці лютасць іх і можна.</p>
<p>Ратуй айца!</p>
<p> </p>
<p>Д а ч к а (з жахлівасцю)</p>
<p> </p>
<p>Якая смерць?</p>
<p> </p>
<p>М а ц і</p>
<p> </p>
<p>Ці ж ты нічога</p>
<p>Яшчэ не знаеш? Не, нябога,</p>
<p>Ты не ў пустыні. Мусіш знаць,</p>
<p>Як можа гетман страх нагнаць</p>
<p>I як ён ворагаў карае,</p>
<p>Як слых яму сам цар схіляе.</p>
<p>Але гаротную сям’ю</p>
<p>Ты адкідаеш для Мазепы,</p>
<p>Цябе я ў сне тут застаю,</p>
<p>Калі суд чыняць люты, слепы,</p>
<p>Калі чытаюць прыгавор</p>
<p>I бацьку ставяць пад тапор.</p>
<p>Як бачу, мы цяпер чужыя.</p>
<p>Дачка, апомніся! Марыя,</p>
<p>Бяжы, ўпадзі да яго ног.</p>
<p>Ратуй айца! Будзь ангел, Бог.</p>
<p>Твой зрок забойцам рукі звяжа,</p>
<p>Адвесці можаш ты тапор.</p>
<p>Малі — і гетман слова скажа:</p>
<p>Ты для яго забыла двор</p>
<p>I чэсць і Бога.</p>
<p> </p>
<p>Д а ч к а</p>
<p> </p>
<p>Што са мною?</p>
<p>Айцец... Мазепа... смерць — з мальбою,</p>
<p>I маці ў замку тут мая...</p>
<p>Ці розум страціла свой я?</p>
<p>Ці гэта мары?</p>
<p> </p>
<p>М а ц і</p>
<p> </p>
<p>Бог з табою,</p>
<p>Не, не — не мары і не здань.</p>
<p>Няўжо не ведаеш — ты ж глянь,—</p>
<p>Што бацька, крыўдаю зацяты,</p>
<p>Ганьбы дачкі свае не знёс</p>
<p>I, помсты прагнасцю узняты,</p>
<p>Цару на гетмана данёс —</p>
<p>Што ў катаваннях сам, нявінны,</p>
<p>Прызнаўся ў намысле злачынным</p>
<p>Ў стыду і праз паклёп пусты,</p>
<p>Што ён, ахвяра праваты,</p>
<p>Мазепе выдан галавою,</p>
<p>Што прад вайсковай Грамадою,</p>
<p>Калі ўсявышняга рука</p>
<p>Яго ад кары не заслоніць,</p>
<p>Над плахай сёння голаў склоніць,</p>
<p>Што тут пакуль што бедака</p>
<p>У вежы томяць.</p>
<p> </p>
<p>Д а ч к а</p>
<p> </p>
<p>Божа, Божа!..</p>
<p>Няшчасны, бедны мой айцец!</p>
<p>I дзеўча падае на ложа,</p>
<p>Як раптам падае мярцвец.</p>
<p> </p>
<p>Стракоцяць шапкі. Сцягі веюць.</p>
<p>Б’юць бубны. Скачуць сердзюкі,</p>
<p>У строях лад бяруць палкі.</p>
<p>Бурляць натоўпы. Сэрцы млеюць.</p>
<p>Дарога, як змяіны хвост,</p>
<p>Народу поўна, мітусіцца..</p>
<p>Срэдзь поля жудасны памост,</p>
<p>На ім гуляе, весяліцца,</p>
<p>Ахвяры прагне свае кат.</p>
<p>То ў рукі белыя, як хват,</p>
<p>Бярэ тапор у гульні дзікай,</p>
<p>То кіне жарт у тлум бязлікі.</p>
<p>Усё злілося ў шум адзін:</p>
<p>Жаночы крык і смех і грукат.</p>
<p>Вось голас жудасных навін.</p>
<p>I сціхла ўсё, і толькі тупат</p>
<p>Пачуўся конскі ў цішыні:</p>
<p>Там са сваімі сердзюкамі</p>
<p>Вяльможны гетман з старшынямі</p>
<p>Скакаў на вараным кані.</p>
<p>А там, па кіеўскай дарозе,</p>
<p>Павозка йшла. Туды ў трывозе</p>
<p>Глядзелі тысячы вачэй.</p>
<p>У ёй, з усімі пагаднёны,</p>
<p>Гарачай верай узмацнёны,</p>
<p>Сядзеў нявінны Качубей.</p>
<p>З ім Іскра, ціхі, безгалосы</p>
<p>I як ягня пакорны лёсу.</p>
<p>Павозка стала, і затым</p>
<p>Маленне гучна пачалося.</p>
<p>З кадзіл узняўся ўгору дым.</p>
<p>За душы іх у марным лёсе</p>
<p>Маўкліва моліцца народ,</p>
<p>Як за пакутнікаў. I вот</p>
<p>Ідуць яны, ўзышлі. На плаху</p>
<p>Кладзецца крыжам Качубей.</p>
<p>Як у труне, змоўк тлум людзей,</p>
<p>Сякера бліснула з размаху,</p>
<p>I адляцела галава.</p>
<p>Ўсё поле вохнула. Другая.</p>
<p>Ёй следам коціцца, мільгае,</p>
<p>Крывёй акроплена трава.</p>
<p>Звярынай радасцю шчаслівы,</p>
<p>За чуб злавіў іх кат маўклівы</p>
<p>I ў натужэнні руку ўзнёс</p>
<p>Ды над натоўпам іх патрос.</p>
<p> </p>
<p>I кончана. Народ нядбайны,</p>
<p>Рассыпаўшыся, йдзе дамоў</p>
<p>I пра штодзённы шлях звычайны</p>
<p>Павесці гутарку гатоў.</p>
<p>Пусцее поле, заціхае.</p>
<p>I вось — жанчына і другая</p>
<p>Бягуць, паспешнасці паўны.</p>
<p>У пылу, стомлены яны</p>
<p>I к месту жудаснай падзеі</p>
<p>Нясуць трывогі і надзеі.</p>
<p>«З а п о з н а!» — хтосьці ім сказаў</p>
<p>I ў поле пальцам паказаў.</p>
<p>А там памост ужо ламалі,</p>
<p>Маліўся ў чорных рызах поп,</p>
<p>I на павозку падымалі</p>
<p>Два казакі дубовы гроб.</p>
<p>Адзін прад коннай чарадой</p>
<p>Мазепа грозен аддаляўся</p>
<p>Ад месца кары. Ён згрызаўся</p>
<p>Страшэннай нейкай пустатой.</p>
<p>Ніхто насустрач не спяшаўся,</p>
<p>I сам ён слова не казаў.</p>
<p>У пене конь яго імчаў.</p>
<p>Дамоў прыехаў. «Што Марыя?» —</p>
<p>Спытаў Мазепа, і не ў тон</p>
<p>Адказы чуюцца глухія...</p>
<p>Міжвольны страх бярэ ў палон;</p>
<p>У дом ідзе, глядзіць — святліца</p>
<p>Адна, пустая, ні душы.</p>
<p>Ён — ў сад. Шнуруе між куп ніцых,</p>
<p>I каля сажалкі ў глушы,</p>
<p>I на прагалах санцавейных —</p>
<p>Няма нідзе яе слядоў.</p>
<p>Сышла. Ён кліча слуг надзейных,</p>
<p>Сваіх прыдворных сердзюкоў.</p>
<p>Яны бягуць. Хрыпяць іх коні.</p>
<p>Пачуўся дзікі клік пагоні,</p>
<p>Вярхом — і скачуць малайцы</p>
<p>Наўскапыта ва ўсе канцы.</p>
<p> </p>
<p>Бягуць імгненні дарагія,</p>
<p>Ды не вяртаецца Марыя.</p>
<p>Ніхто не ведаў, не чуваў,</p>
<p>Куды і як яна прапала.</p>
<p>Мазепа моўчкі скрыгатаў,</p>
<p>I чэлядзь, сціхнуўшы, дрыжала,</p>
<p>Атруту ў сэрцы несучы,</p>
<p>Запёрся гетман на ключы</p>
<p>I там пры ложу ў цемры ночы</p>
<p>Сядзеў і хоць бы самкнуў вочы,</p>
<p>Боль цяжкіх мук зазнаючы.</p>
<p>На ранні высланыя слугі</p>
<p>Назад вяртаюць па начы.</p>
<p>Ледзь коні сунуцца. Папругі,</p>
<p>Аброць, падковы, чапракі —</p>
<p>Было ўсё пенаю пакрыта,</p>
<p>Ў крыві, пагублена, пабіта,</p>
<p>Але аб дзеўчы ні адзін</p>
<p>Ніякіх не прынёс навін.</p>
<p>I след яе, знак існавання,</p>
<p>Прапаў, як гук у цьме пустой,</p>
<p>I адна маці ў мрок выгнання</p>
<p>Панесла гора з ліхатой.</p>
<p> </p>
<p> </p>
<h3><a id="chapter3"></a>Песня трэцяя</h3>
<p> </p>
<p>Душы глыбокі сум і жаль</p>
<p>Імкнуцца з думкай дзёрзка ўдаль,</p>
<p>Аднак Мазепе не мяшае,</p>
<p>I, цвёрды ў намысле сваім,</p>
<p>Ён мыслі носіць аб адным</p>
<p>I з Карлам зносін не спыняе.</p>
<p>Між тым, каб лепей ашукаць,</p>
<p>Адвесці вочы падазрэнню,</p>
<p>Ён дактароў пачаў склікаць</p>
<p>На ложы ўяўнага мучэння.</p>
<p>Ён стогне, просіць аб сцаленні.</p>
<p>Плады турбот, вайны, трудоў,</p>
<p>Хірлявасць, болесці і жалі —</p>
<p>Ганцы ўжо смерці — прыкавалі</p>
<p>Яго к пасцелі, і гатоў</p>
<p>Ён хутка тленны свет пакінуць.</p>
<p>I ён звычай святы ўжо чыніць,</p>
<p>Ён архіпастыра заве</p>
<p>К пасцелі мнімае канчыны,</p>
<p>I на хітрэцкія сівіны</p>
<p>Алей таемнічны плыве.</p>
<p> </p>
<p>Ды час ішоў. Масква дарэмна,</p>
<p>Гасцей чакаючы нядрэмна,</p>
<p>Срэдзь воражых старых магіл</p>
<p>Хаўтуры шведам ладзіць тайна.</p>
<p>Раптоўна Карл змяніў ухіл</p>
<p>I перанёс вайну на Ўкрайну.</p>
<p> </p>
<p>I дзень прыйшоў. Устаць пара.</p>
<p>Мазепа, страднік той пахілы,</p>
<p>Той труп жывы, што, як мара,</p>
<p>Ужо ступаў на край магілы,</p>
<p>Стаў грозным ворагам Пятра.</p>
<p>Цяпер ён жвавы, прад палкамі</p>
<p>Паводзіць гордымі вачамі,</p>
<p>Махае шабляй — і к Дзясне</p>
<p>Ён на кані праворна мкне.</p>
<p>Так хітры кардынал, сагнёны</p>
<p>Турботай, цяжкасцю гадоў,</p>
<p>Здабыўшы папскую карону,</p>
<p>Стаў молад, крэпак і здароў.</p>
<p> </p>
<p>I весць на крыллях паляцела.</p>
<p>Украйна глуха зашумела:</p>
<p>«Ён перайшоў, ён здраднік стаў!</p>
<p>Ён Карлу свой бунчук аддаў,</p>
<p>Пад ногі кінуў». Агонь пыша,</p>
<p>Плыве крывавая мара</p>
<p>Вайны народнай.</p>
<p>Хто апіша</p>
<p>Той абурлівы гнеў Пятра?</p>
<p>Грыміць анафема ў саборах,</p>
<p>Мазепаў від катуе кат</p>
<p>I чыніць Рада ў вольных зборах</p>
<p>Другому гетману пасад.</p>
<p>З пустынных далеч Енісея</p>
<p>Ўжо сем’і Іскры, Качубея</p>
<p>Паспешна вернуты Пятром.</p>
<p>Ён з імі слёзы пралівае,</p>
<p>Ён іх ласкае, адарае</p>
<p>Пашанай новай і дабром.</p>
<p>Мазепаў вораг, коннік слаўны,</p>
<p>Старык Палей, як паўнапраўны,</p>
<p>Паклікан з ссылкі ў царскі стан.</p>
<p>Дрыжыць мяцеж асірацелы,</p>
<p>На пласе гіне Чэчаль смелы</p>
<p>I запарожскі атаман.</p>
<p>I ты, кумір ваяцкай славы,</p>
<p>Для шлема кінуўшы вянец,</p>
<p>Твой блізак час, і вал Палтавы</p>
<p>Здалёк угледзеў пад канец.</p>
<p> </p>
<p>I цар туды ж дружыны рушыў.</p>
<p>Яны, як бура, наплылі.</p>
<p>Абодва станы чутка вушы</p>
<p>I вочы востра напраглі.</p>
<p>Не раз пабіты ў схватцы смелай,</p>
<p>Зараней кроўю ап’янелы,</p>
<p>З байцом жаданым пад канец</p>
<p>Так грозна сходзіцца баец.</p>
<p>У злосці бачыць Карл магутны</p>
<p>Ужо не той натоўп бяспутны</p>
<p>Няшчасных нарвскіх беглякоў,</p>
<p>А шнур палкоў бліскучых, стройных</p>
<p>Паслушных, быстрых і спакойных</p>
<p>I непахісны рад штыкоў.</p>
<p>Ды ён рашыў: узаўтра бой.</p>
<p>Спіць шведскі стан, як ноч, сурова,</p>
<p>А пад палаткаю адной</p>
<p>Вядзецца шэпатам размова.</p>
<p>«Не, бачу я, не, Орлік мой,</p>
<p>Мы паспяшылі недарэчы:</p>
<p>Разлік хоць дзёрзкі, ды не той —</p>
<p>Не будзе толку, чалавеча.</p>
<p>I мэта згінула мая.</p>
<p>Што зробіш? Промах даў я важны,</p>
<p>Падашукаўся ў Карлу я.</p>
<p>Ён хлопчык смелы і адважны.</p>
<p>Сутычкі дзве-тры разыграць,</p>
<p>Вядома, здолен ён з паспехам,</p>
<p>Знянацку ворага застаць,</p>
<p>На бомбу адгукнуцца смехам,</p>
<p>Не горш за рускага стралка</p>
<p>Прабрацца ў ноч к чужому стану,</p>
<p>Зваліць, як сёння, казака</p>
<p>I памяняць на рану рану,</p>
<p>Ды не яму — ён не дарос —</p>
<p>Змагацца з рускім веліканам:</p>
<p>Як полк, вярцецца ён свой лёс</p>
<p>Прымусіць хоча барабанам.</p>
<p>Ён слеп, упарт, нецерпяліў,</p>
<p>I легкадумен, і пыхліў,</p>
<p>Якому толькі шчасцю верыць!</p>
<p>Яму развагі нестае,</p>
<p>Ён поспех прошлым толькі мерыць.</p>
<p>Эх, зломіць рогі ён свае!</p>
<p>Саромлюся: пустым брадзягай</p>
<p>Як захапіцца ў старасць мог!</p>
<p>Аслеплен быў яго адвагай</p>
<p>I плыўкім шчасцем перамог,</p>
<p>Як дзеўча скромная».</p>
<p>О р л і к</p>
<p>Развязкі</p>
<p>Счакаем мы. Час не сышоў.</p>
<p>Дабіцца можна царскай ласкі,</p>
<p>Калі ў саюз пайсці з ім зноў:</p>
<p>Пабіты намі, без сумнення,</p>
<p>Цар не адкіне пагаднення.</p>
<p> </p>
<p>М а з е п а</p>
<p> </p>
<p>Не, позна. Рускаму цару</p>
<p>Са мной мірыцца немагчыма,</p>
<p>Даўно азначан нерушыма</p>
<p>Мой лёс навек. Даўно гару</p>
<p>Зацятай злобай. Пад Азовам</p>
<p>Аднойчы я з царом суровым</p>
<p>У стаўцы ноччу піраваў.</p>
<p>Паўны віном кіпелі чашы,</p>
<p>Кіпелі з ім размовы нашы,</p>
<p>Я слова смелае сказаў.</p>
<p>Заціхлі госці маладыя.</p>
<p>Цар чашу ў злосці ураніў,</p>
<p>I ён за вусы за сівыя</p>
<p>Мяне з пагрозаю схапіў.</p>
<p>Тады, пакорны ў марнай злобе,</p>
<p>Сабе кляцьбу адпомсціць даў.</p>
<p>Насіў яе, бы ў той утробе</p>
<p>Дзіцёнка маці. Час настаў.</p>
<p>Так, аба мне напамінанне</p>
<p>Захоўваць будзе да канца.</p>
<p>Паслан Пятру я ў пакаранне,</p>
<p>Я — цёрн ў лісці яго вянца.</p>
<p>Гатоў ён вотчыны і дворы</p>
<p>I лепшы міг жыцця аддаць,</p>
<p>Каб мець Мазепу у пакоры</p>
<p>Ды зноў за вус яго трымаць.</p>
<p>Ды лёс азначыцца па ночы.</p>
<p>Хто пабяжыць, рашыць зара...</p>
<p> </p>
<p>Замоўк і закрывае вочы</p>
<p>Ён, здраднік рускага цара.</p>
<p> </p>
<p>Гарыць усход дзянніцай новай.</p>
<p>Ужо на ўзгорках, па далах</p>
<p>Гурчаць гарматы. Дым ружовы</p>
<p>Клубамі ўсходзіць у прасцяг</p>
<p>Праменням ранічным на шлях.</p>
<p>Палкі рады свае самкнулі.</p>
<p>У баявым шнуры стралкі.</p>
<p>Бушуюць ядры, свішчуць кулі.</p>
<p>Навіслі холадам штыкі.</p>
<p>Сыны, ўзгадованыя славай,</p>
<p>Ў акопы шведы рвуцца лавай.</p>
<p>Як хвалі, конніца ляціць.</p>
<p>Пяхота рушыцца за ёю</p>
<p>I цяжкай цвёрдасцю сваёю</p>
<p>Імкненні конніцы мацніць.</p>
<p>I грознай бітвы поле тое</p>
<p>Грыміць, палае тут і там,</p>
<p>Ды яўна шчасце баявое</p>
<p>Спрыяе, служыць ужо нам.</p>
<p>Пальбой адбітыя дружыны</p>
<p>Бягуць і падаюць у прах.</p>
<p>Адходзіць Розен праз цясніны,</p>
<p>Складае зброю Шліпенбах.</p>
<p>Мы ціснем шведаў раць за раццю,</p>
<p>Сцягоў іх славу крые мрок,</p>
<p>I Бог вайны сваёй пячаццю</p>
<p>Наш адзначае кожны крок.</p>
<p> </p>
<p>I вось тады з нябёс натхнёны</p>
<p>Пачуўся голас, клік Пятра:</p>
<p>«Да справы з Богам! Час». З шатра,</p>
<p>Гуртком любімцаў атачоны,</p>
<p>Выходзіць Пётр. Яго пагляд</p>
<p>Гарыць агнём. Яго від страшны.</p>
<p>Ён сам — імклівасць. Ён — дзень ясны,</p>
<p>Ён — грому Божага раскат.</p>
<p>Ідзе. Яму каня падводзяць.</p>
<p>Імкліў, лагодзен верны конь</p>
<p>Дня счуўшы суднага агонь,</p>
<p>Дрыжыць, вачыма коса водзіць</p>
<p>I, горды коннікам сваім,</p>
<p>Імчыцца ў праху баявым.</p>
<p> </p>
<p>На поўдні сонца. Жар палае.</p>
<p>Як рольнік, бітва спачывае.</p>
<p>Сям-там гарцуюць казакі.</p>
<p>Раўненнем лад бяруць палкі.</p>
<p>Маўчыць гамонка баявая,</p>
<p>На ўзгорках, прыпыніўшы рэў,</p>
<p>Глядзіць гармат галодных зеў.</p>
<p>I вось раўніна ажывае.</p>
<p>Дзесь далеч грымнула «ура»:</p>
<p>Палкі загледзелі Пятра.</p>
<p> </p>
<p>Ён праімчаўся прад палкамі,</p>
<p>Магутны, радасны, як бой,</p>
<p>Ён поле паядаў вачамі.</p>
<p>Нясліся ўслед за ім гурмой</p>
<p>Гнязда Пятрова арляняты —</p>
<p>У зменах, лёс чым так багаты,</p>
<p>У справах царства і вайны</p>
<p>Яго сябры і пестуны:</p>
<p>I Шарамецеў, друг паходны,</p>
<p>I Брус, і Боур, і Рэпнін,</p>
<p>I шчасця балаўнік бязродны,</p>
<p>Як уладарны царскі сын.</p>
<p> </p>
<p>I перад сінімі радамі</p>
<p>Сваіх гартованых дружын,</p>
<p>Нясёны вернымі слугамі,</p>
<p>У гушцы, бледзен, нерушым,</p>
<p>У болях раны Карл з’явіўся.</p>
<p>Яго ваякі шлі за ім.</p>
<p>Ён ціха ў думу углыбіўся,</p>
<p>I зрок збянтэжаны адбіў</p>
<p>У ім нязвыклае ўзрушэнне.</p>
<p>Здалося, Карла прывадзіў</p>
<p>Жаданы бой у недаўменне...</p>
<p>I раптам — слабы ўзмах рукі:</p>
<p>На рускіх рушыў ён палкі.</p>
<p> </p>
<p>I з імі царскія дружыны</p>
<p>Сышліся ў дыме срэдзь раўніны;</p>
<p>I грымнуў бой, Палтаўскі бой!</p>
<p>Пад градам куль, агнём разлітым.</p>
<p>Жывой людской сцяной адбіты,</p>
<p>За паўшым строем свежы строй</p>
<p>Штыкі змыкае. Цяжкай лавай</p>
<p>Налёты конніцы рухавай</p>
<p>Жах смерці сеюць. Згарача</p>
<p>Ў сутычках рубяцца спляча.</p>
<p>I, паваліўшы целаў груды,</p>
<p>Клубкі чыгунныя усюды</p>
<p>Між імі рвуцца, грукацяць,</p>
<p>Прах рыюць і ў крыві сіпяць.</p>
<p>Швед, рускі — рэжа, рубіць, коле</p>
<p>Бой барабанны, крык, скуголле,</p>
<p>Гарматаў гром, іржанне, стогн,</p>
<p>I пекла й смерць з усіх старон.</p>
<p> </p>
<p>Сярод трывогі і ўзрушэння</p>
<p>Спакойна, поглядам натхнення</p>
<p>Правадыры на бой глядзяць,</p>
<p>За рухам ратніцтва сачаць,</p>
<p>Прадбачаць ход і лёсы бою</p>
<p>I думкі дзеляць між сабою.</p>
<p>Ды хто паблізу ўладара?</p>
<p>Хто воін той пад сівінамі?</p>
<p>Двума падтрыман казакамі,</p>
<p>Гарлівец рускага цара,</p>
<p>Ён вокам практыка-героя</p>
<p>За мітусеннем сочыць боя.</p>
<p>Ды на каня не ўскочыць ён —</p>
<p>Змарнеў Палей стары ў выгнанні,</p>
<p>I казакі на кліч: к змаганню! —</p>
<p>Не паляцяць з усіх старон!</p>
<p>Але чаму бліснулі вочы</p>
<p>I злосцю, нібы мрокам ночы,</p>
<p>Яго заслалася чало?</p>
<p>Што абурыць яго магло?</p>
<p>Ці згледзеў ён праз дым, туманы</p>
<p>Мазепу — ворага, і ён</p>
<p>Сваім гадам і свайму стану</p>
<p>У гэты міг паслаў праклён?</p>
<p> </p>
<p>Мазепа ў цяжкім задуменні</p>
<p>Глядзеў на бітву ў акружэнні</p>
<p>Сваіх мяцежных казакоў,</p>
<p>Радні, старшынь і сердзюкоў.</p>
<p>Раптоўна — стрэл. Ён азірнуўся —</p>
<p>У Вайнароўскага ў руках</p>
<p>Мушкетны ствол дымком крануўся.</p>
<p>Забіты ў некалькіх сажнях</p>
<p>Казак скрываўлены валяўся.</p>
<p>А конь у пене і ў пылу,</p>
<p>Пачуўшы волю, паімчаўся</p>
<p>I знік у вогненным далу.</p>
<p>Казак на гетмана імкнуўся</p>
<p>Праз бітву з шабляю ў руках,</p>
<p>З шалёнай ярасцю ў вачах.</p>
<p>Пад’ехаў гетман, азірнуўся,</p>
<p>Спытаў. Але казак-яздок</p>
<p>Ужо канаў. Пагаслы зрок</p>
<p>Гразіў шчэ ворагу Расіі.</p>
<p>На твар сон смерці наплываў,</p>
<p>I імя любае Марыі</p>
<p>Язык ледзь чутна называў.</p>
<p> </p>
<p>Ды блізка, блізка перамога.</p>
<p>Ура! Мы ломім шведа злога!</p>
<p>О слаўны час! о слаўны від!</p>
<p>Яшчэ напор — і вораг біт.</p>
<p>І следам конніца ў пагоню,</p>
<p>Забойствам тупяцца мячы,</p>
<p>I паўшымі пакрыты гоні,</p>
<p>Як роем чорнай саранчы.</p>
<p> </p>
<p>Піруе Пётр. I горды, светлы,</p>
<p>I славы поўны зрок яго.</p>
<p>I царскі пір, як сонца, ветлы</p>
<p>Пры кліках воінства свайго.</p>
<p>Ён у шатры сваім частуе</p>
<p>Сваіх ваяк, ваяк чужых,</p>
<p>Палонных гонарам трактуе</p>
<p>I за настаўнікаў сваіх</p>
<p>Прыязных тостаў не шкадуе.</p>
<p> </p>
<p>Але дзе першы званы госць?</p>
<p>Дзе першы грозны наш вучыцель,</p>
<p>Чыю нястомленую злосць</p>
<p>Палтаўскі сцішыў пакарыцель?</p>
<p>I дзе Мазепа? дзе ён, змей?</p>
<p>Куды схаваўся Юда ў страсе?</p>
<p>Чаму кароль не між гасцей?</p>
<p>Чаму прадажнік не на пласе?</p>
<p> </p>
<p>Вярхом праз шыр стэпоў глухіх</p>
<p>Кароль і гетман мкнуць галопам.</p>
<p>Бягуць. Звязала доля іх.</p>
<p>Пагоня, блізкая іх тропам,</p>
<p>Даруе сілу каралю.</p>
<p>Ён рану цяжкую сваю</p>
<p>Забыў. Панікшы галавою,</p>
<p>Ляціць, не спынены нічым,</p>
<p>I слугі верныя гурмою</p>
<p>Чуць паспяюць услед за ім.</p>
<p> </p>
<p>Акідваючы вострым зрокам</p>
<p>Стэповых далечаў прастор,</p>
<p>З ім гетман мкне непадалёку.</p>
<p>Вось хутарскі прад імі двор.</p>
<p>Чаго ж Мазепа ў непакою?</p>
<p>Чаго ўзбоч хутара стралою</p>
<p>Ён паляцеў? Куды? Чаго?</p>
<p>Ці двор узрушыў так яго,</p>
<p>I гэты сад, і дом самотны,</p>
<p>I дзверы з зяўраю пустой</p>
<p>Расказ забыты і журботны</p>
<p>Яму напомнілі сабой?</p>
<p>Губіцель святасці нявіннай!</p>
<p>Ці пазнаеш ты кут гасцінны,</p>
<p>Вясёлы колісь гэты дом,</p>
<p>Дзе ад віна жывы, румяны,</p>
<p>Сям’ёй шчаслівай шанаваны,</p>
<p>Ты жарты сыпаў за сталом?</p>
<p>Ці пазнаеш прытулак скромны,</p>
<p>Дзе мірны ангел бытаваў,</p>
<p>I сад, адкуль ты ноччу цёмнай</p>
<p>Увёў у стэп... Пазнаў, пазнаў!</p>
<p> </p>
<p>Хавае змрочнасць ценяў землю.</p>
<p>Паўзбераг сіняга Дняпра</p>
<p>Між дзікіх скалаў чутка дрэмле</p>
<p>Расіі вораг і Пятра.</p>
<p>Шануюць мары сон героя.</p>
<p>Урок Палтавы ён забыў.</p>
<p>Ды сон Мазепаў цяжкі быў.</p>
<p>Дух  цёмны ў ім не знаў спакою.</p>
<p>I раптам — ціш і глуш кругом —</p>
<p>Яго ж завуць! Ён абудзіўся.</p>
<p>Глядзіць — хтось, грозячы пярстом,</p>
<p>Над ім ціхутка нахіліўся.</p>
<p>Ён дрогнуў, як пад тапаром.</p>
<p>Прад ім з развітымі касамі</p>
<p>Стаіць, паблісквае вачамі,</p>
<p>У рвані ўся, худа як цень,</p>
<p>I на ёй месяца прамень.</p>
<p>«Ці ж сон? Марыя! ці ты гэта?»</p>
<p> </p>
<p>М а р ы я</p>
<p> </p>
<p>Цішэй, цішэй! вось толькі што</p>
<p>Айцец і маці сышлі з свету...</p>
<p>Пастой... пачуць нас можа хто!</p>
<p> </p>
<p>М а з е п а</p>
<p> </p>
<p>Марыя, бедная Марыя?</p>
<p>Апамятуйся, што з табой!</p>
<p> </p>
<p>М а р ы я</p>
<p> </p>
<p>Паслухай: хітрыкі якія!</p>
<p>Што за расказ у іх... Пастой.</p>
<p>Яна за тайнасць мне сказала,</p>
<p>Што бацька мой на плаху лёг.</p>
<p>I мне ціхутка паказала</p>
<p>Сівую галаву... о Бог!</p>
<p>Куды ўцякаць нам ад зласлоўя?</p>
<p>Падумай, штука якава:</p>
<p>Не чалавечча безгалоўе,</p>
<p>Была ж то воўча галава!</p>
<p>Чым ашукаць мяне хацела!</p>
<p>Нашто мяне ёй катаваць?</p>
<p>I для чаго? Каб я не смела</p>
<p>З табой сягоння уцякаць?</p>
<p>Як можна?..</p>
<p>З горыччу балеснай</p>
<p>Любоўнік слухаў бессардэчны,</p>
<p>Ды, віхрам дум закружана,</p>
<p>«Аднак жа,— кажа зноў яна,—</p>
<p>Я помню поле... гоман тлумны,</p>
<p>Народ і... мёртвыя... я шла...</p>
<p>На свята маці павяла...</p>
<p>Ды дзе ж ты быў? З табой парозна</p>
<p>Чаго блукаю ў ночы я?</p>
<p>Хадзем дамоў!.. хутчэй, бо позна...</p>
<p>Ах, чую, галава мая</p>
<p>Узбунтавана, ды з пустога:</p>
<p>Я палічыла за другога</p>
<p>Цябе, старык. Я не твая!</p>
<p>Пакінь мяне. Твой зрок нягожы,</p>
<p>Пачварны ты. А ён прыгожы:</p>
<p>З яго вачэй глядзіць любоў,</p>
<p>А ў гутарках такая нега,</p>
<p>А вусы,— ну, бялей ад снега,</p>
<p>А на тваіх застыла кроў».</p>
<p> </p>
<p>I з дзікім смехам завісчэла...</p>
<p>I лягчэй серны маладой</p>
<p>Яна ўзнялася, паляцела</p>
<p>I знікла ў цемрадзі начной.</p>
<p> </p>
<p>Зыходзіў мрок. Усход святлеў.</p>
<p>Агонь казачы палымнеў.</p>
<p>Пшаніцу казакі варылі;</p>
<p>Драбанты ўжо каля Дняпра</p>
<p>Каней расседланых паілі.</p>
<p>Прачнуўся Карл. «Пара! пара!</p>
<p>Ўставай, Мазепа, час — світае».</p>
<p>Ды гетман сам не спіць даўно.</p>
<p>Нуда, нуда яго згрызае,</p>
<p>I сэрца горычы паўно.</p>
<p>I моўчкі ён каня сядлае</p>
<p>Ды мчыцца з беглым каралём.</p>
<p>Рубеж свой родны пакідае,</p>
<p>I страшны зрок гарыць агнём.</p>
<p> </p>
<p>Прайшло сто год — што ж засталося</p>
<p>Ад сільных, гордых тых людзей,</p>
<p>Так поўных воляю страсцей?</p>
<p>Іх род мінуўся ў марным лёсе,</p>
<p>I знікнуў з ім крывавы след</p>
<p>Намогі, гора, цяжкіх бед.</p>
<p>Ў жыцці паўночнае дзяржавы,</p>
<p>У яе лёсе, барацьбе</p>
<p>Адзіны ты, герой Палтавы,</p>
<p>Пакінуў помнік па сабе.</p>
<p>У краю тым, дзе рад крылаты,</p>
<p>Як стража мірная, млыноў,</p>
<p>Бендэр вартуе валы-скаты,</p>
<p>Дзе буйвал шворыцца рагаты</p>
<p>Вакол магілаў-курганоў —</p>
<p>Сляды апошняе прыгоды,</p>
<p>Тры заняпалыя ў зямлі,</p>
<p>Заросшыя імхамі сходы</p>
<p>Аб шведскім сведчаць каралі.</p>
<p>З іх адбіваў ён, неадумны,</p>
<p>З натоўпам слуг, пад грозны гук,</p>
<p>Турэцкай раці прыступ шумны</p>
<p>I кінуў шпагу пад бунчук.</p>
<p>I дарма там чужак панылы</p>
<p>Шукаў бы гетманскай магілы:</p>
<p>Забыт Мазепа з даўніх пор,</p>
<p>I толькі святасцю царкоўнай</p>
<p>Яму пракляцце красамоўна</p>
<p>У год адзін раз шле сабор.</p>
<p>Ды захавалася магіла</p>
<p>Нявінных страднікаў дваіх:</p>
<p>Між праведных магіл старых</p>
<p>Іх мірна цэрква прытуліла.</p>
<p>Цвіце ў Дзіканьцы цэлы гай</p>
<p>Дубоў, сябрамі ўзгадаваных;</p>
<p>Аб продках, смерцю пакараных,</p>
<p>Вядуць унукам яны бай.</p>
<p>Але дачка... аб ёй паданні</p>
<p>Маўчаць. Пакуты і блуканні,</p>
<p>I лёс яе, і марнасць чар</p>
<p>Непранікальнай цемнатою</p>
<p>Ад нас закрыты. Ды парою</p>
<p>Сляпы украінскі пясняр,</p>
<p>Калі ў сяле перад народам</p>
<p>Ён песні гетмана бранчыць,</p>
<p>Аб грэшнай дзеўчы мімаходам</p>
<p>Казачкам юным гаманіць.</p>
<div class="endnote-block">
<div class="footnote"><p><sup><a id="footnote-1">1</a></sup> Магутнасць і слава вайны, зменлівыя, як і іх суетныя паклоннікі – людзі, перайшлі на бок трыумфуючага цара. Байран.</p>
</div>
</div>
<!-- BOOK_END -->
<br/>
<hr/>


   Пераклад: <a href="http://knihi.com/Jakub_Kolas/">Якуб Колас</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>