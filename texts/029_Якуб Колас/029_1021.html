<div class="container">
<div class="book-utils">
<div id="qrcode"></div>
<a href="/Jakub_Kolas/Duran.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1909; 1928; 1962 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Казкі са зборніка «Другое чытанне для дзяцей беларусаў» -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Дурань -->
<h2><a href="http://knihi.com/Jakub_Kolas/">Якуб Колас</a></h2>
<h2>Дурань</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Было ў бацькі тры сыны: два разумныя, а трэці, самы меншы, дурань. Пакуль жыў-быў бацька, усе яны жылі разам. Бацька заступаўся за свайго меншага сына, як браты пачыналі яго крыўдзіць. Жыў ён і вялікага гора не знаў. Але памёр бацька, падзяліліся старшыя браты, а меншага, дурня, выгналі з хаты. Заплакаў дурань, выйшаўшы на двор, пастаяў на вуліцы, кінуў вокам ва ўсе бакі і пайшоў куды вочы глядзяць.</p>
<p>Доўга ішоў дурань. Нарэшце зайшоў ён у лес. На дарозе сядзела малое ваўчанё і нудна скавытала.</p>
<p>— Эх, брат, — кажа дурань, — і цябе, мусіць, выгналі браты, як і мяне, вон з дому. Ну, што ж? Годзе плакаць. Давай, брат, будзем разам гараваць!</p>
<p>I дурань завязаў малому ваўчку аборку на шыю і павёў за сабою. Усё лета хадзілі яны разам, і дзікі ваўчок прывык да дурня. Дурань карміў яго тым, што і сам еў. Пад восень маленькі ваўчок зрабіўся вялікім воўкам і бегаў за дурнем, як сабака.</p>
<p>— Ну, — кажа раз дурань, — годзе, брат, нам без работы цягацца — пара і за дзела!</p>
<p>Накупляў дурань авечых ножніц, навязаў іх ваўку за шыю і прыходзяць такім парадкам да дурневых братоў. Ніводнага брата не было дома — адны толькі іх жонкі засталіся.</p>
<p>— Што гэта ў цябе за сабака? — пытае адна братава ў дурня.</p>
<p>— А гэта стрыгунчык, — адказвае дурань, — ён надта добра авец стрыжэ.</p>
<p>А ў братавай якраз авечкі не стрыжаны.</p>
<p>– Мо ты, галубок, пусціў бы яго да маіх авечак, яны ж якраз і не пастрыжаны.</p>
<p>– Чаму не? Можна, — кажа дурань.</p>
<p>Пусцілі воўка ў хлеў. Цераз гадзіну прыходзіць братава ў хлеў — усе авечкі перадушаны да адной, а воўк пазірае злымі вачыма з вугла і зубамі ляскае.</p>
<p>— Ну, што? Пастрыг авечкі? — пытае другая братава.</p>
<p>— Дзіва што пастрыг! Так пастрыг, што лепей і не трэба.</p>
<p>— Дык і я ж папрашу дурня, каб і да маіх авец пусціў ён стрыгуна.</p>
<p>Перадушыў воўк і другое стада.</p>
<p>Узяў дурань воўка, пайшоў у лес і пусціў яго на волю.</p>
<p>Прыехалі браты. Расказалі ім жонкі, якой шкоды нарабіў ім дурань. Кінуліся браты даганяць яго. Дагналі, злавілі, усадзілі ў мяшок і паняслі ў возера тапіць. Як падышлі яны да возера, тут толькі схамянуліся, што ў іх няма сякеры прасеч палонку. — Збегай, браце, па сякеру!</p>
<p>— Не, ты схадзі: ты малодшы.</p>
<p>І завяліся, каму ісці па сякеру. А дурань ляжыць у мяшку ды слухае. Кінулі браты дурня на дарозе і пайшлі па сякеру. Як толькі яны адышліся, давай крычаць дурань на ўсю дарогу:</p>
<p>— Я не ўмею ні чытаць, ні пісаць, а мяне хочуць за караля абабраць!</p>
<p>Ехаў анучнік. Пачуў ён гэты крык, спыніў каня.</p>
<p>– Чаго ты крычыш? — пытае анучнік.</p>
<p>– А так і так, — кажа дурань, — чалавек я цёмны, няграматны. Які я кароль?!</p>
<p>– Ну, дык я граматны! Пусці мяне ў мяшок, — кажа анучнік, — з мяне будзе добры кароль.</p>
<p>– Ну, лезь!</p>
<p>Развязаў анучнік мяшок. Дурань вылез, а туды ўсадзіў жыда, завязаў яго, а сам сеў на яго воз, па кані — ды паехаў прадаваць мыла, іголкі, тутунь, тараны. А тым часам прыйшлі браты з сякераю і павалаклі беднага «караля» на лёд. Бачыць анучнік, што не туды ён папаў.</p>
<p>— Уй, гевулт! Сто ві гобіце?</p>
<p>— Ага! Жыдам загаварыў! Не, брат, дудкі!</p>
<p>Высеклі яны палонку і кінулі туды жыда.</p>
<p>А назаўтра прыязджае дурань у сваё вёску і прадае тараны і селядцы.</p>
<p>— Дзе ты набраў усяго гэтага? :— дзівяцца браты.</p>
<p>– У возеры.</p>
<p>– Ці ж там ёсць коні і тавары?</p>
<p>– Колькі хочаш!</p>
<p>Кінуліся браты кулём да возера. Высеклі палонку. Перш палез старшы.</p>
<p>— Што, ёсць коні і тараны? — пытае меншы.</p>
<p>Адказу няма.</p>
<p>— Ось якім зайздросным зрабіуся і гаварыць не хоча, — думае меншы брат.</p>
<p>I... бабух у палонку!</p>
<p>Толькі іх і бачылі.</p>
<p>А дурань адзін гаспадаром зрабіўся.</p>
<p> </p>
<p><i>[1906–1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>