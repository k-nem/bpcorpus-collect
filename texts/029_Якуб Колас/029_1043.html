<div class="container">
<div class="book-utils">
<div id="qrcode"></div>
<a href="/Jakub_Kolas/Kamien_kazki_zyccia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1913 -->
<!-- HEADER_FIELD FilenameSuffix: kazki_zyccia -->
<!-- HEADER_FIELD FirstPublicationYear: 1906-1908; 1912-1915; 1917-1919; 1921; 1924; 1926-1928; 1952; 1956 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Казкі са зборніка «Казкі жыцця» -->
<!-- HEADER_FIELD StyleGenre: мастацкі/казка; мастацкі/апавяданне -->
<!-- HEADER_FIELD Title: Камень -->
<h2><a href="http://knihi.com/Jakub_Kolas/">Якуб Колас</a></h2>
<h2>Камень</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Такіх прыгожых месцаў, як гэты куток, рэдка дзе можна знайсці. Прынамсі, так думаў даўганосы бусел, які меў тут, на старадрэвіне, пышны палац. А бусел усё ж такі трэцца па свеце, і на яго словы можна мець увагу.</p>
<p>Шумлівая рэчка, цёмны лес, поле, луг і гурт старасвецкіх дубоў, дзе асталяваўся бусел з сям’ёй, выглядалі весела, а часамі і шчасліва і гэтым самым як бы пацвярджалі, што тут і сапраўды не кепска. Але бывалі і такія выпадкі, што ўсе тутэйшыя жыхары крыху сумавалі, крыху гаравалі — без гэтага не абыходзіцца ў жыцці. І хто ведае: можа, чым часцей даведваюцца да нас нягоды, тым глыбей пачуванне цаны жыцця, тым ясней яго светлыя моманты.</p>
<p>Але самым шчаслівым жыхаром быў тут, вядома, камень — так вырашылі і згадзіліся яго суседзі: рэчка, лес і іншыя. І праўда, якія ні моцныя дубы, а ўсё ж іх матлашылі і сушылі вятры, паліла сонца, цяжэрныя хмары меціліся на іх залатымі стрэламі пякучых маланак, а ў час касавіцы па іх каранях тапталіся людзі.</p>
<p>Рэчка таксама пакутавала ад сушы ў сваіх берагах пад косамі гарачага сонца і агаляла пясчанае дно. Яе чыстае лона не раз заносілася смеццем, гразёю і розным брудам няпрошаных гасцей-ручаёў, што вынікалі з ласкі навальніцы. Пра лес і казаць няма чаго. Ой, колькі разоў даводзіцца яму, старому, перадрыжаць усімі жылкамі за долю сваіх сынкоў, калі прыходзіў з бліскучай сякерай на плячах бязлітасны чалавек! Бывалі цяжкія часы і для бусла. Не патрапіш у пару вярнуцца з выраю, намерзнешся, стоячы на гняздзе, і духі табе падцягне, бо дзе знойдзеш спажытак у такую сцюжу? А каменю што? Кажуць жа — моцны, як камень, маўклівы, як камень. Дык што яму тут? Ляжыць сабе, як пан, у мяккім доле. Ні дождж, ні гарачыня яму не страшныя. Блісне сонца, дзьмухане вецер — і сухі камень, і цёпла яму.</p>
<p>І месца выбраў прыўдалае!</p>
<p>Тут і рэчка відаць, лес і белыя хмаркі-гускі, што плаваюць па бязмежным прасторы сініх нябёсаў.</p>
<p>А колькі жыцця навокал яго! Чарнабровыя плісачкі любяць крыху падурэць каля каменя, а то проста сядуць на самы яго верх і пачнуць такія гамонкі, што толькі можна пачуць увесну. Лясны жаваранак прылятае сюды начаваць, і, пэўна, гэта каменю пяе ён такія прыгожыя песні, што душа замлявае. Што ж, шанцуе яму — і толькі! Кожнаму свая доля.</p>
<p>Так казалі суседзі шчаслівага каменя. Аднаго толькі не маглі сцяміць тутэйшыя жыхары: камень ніводным слоўцам не выявіў свае радасці, што вельмі ўсіх тут здзіўляла.</p>
<p>— Ну, што ж? Такая ўжо натура ў яго!</p>
<p>Але здарылася вось якая рэч. Прылятае раз на сваё гняздо бусел ды кажа да дубоў:</p>
<p>— А ведаеце, браткі, што?</p>
<p>— А што? — усе разам запыталі яго.</p>
<p>— Шчаслівы наш камень... рассыпаўся.</p>
<p>— Ну?!</p>
<p>— Не можа быць! — зашумела рэчка.</p>
<p>— Што ж гэта такое? — прагукаў лес.</p>
<p>І ўсе дзівіліся з такога здарэння.</p>
<p>— Ад чаго ж такое ліха прылучылася з ім?</p>
<p>І ніхто не ведаў, што сказаць на гэта.</p>
<p> </p>
<p>1913</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>