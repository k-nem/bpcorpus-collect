<div class="container">
<div class="book-utils">
<div id="qrcode"></div>
<a href="/Taras_Saucenka/Raskapanaja_mahila.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1907; 1937-1940; 1951 -->
<!-- HEADER_FIELD FirstPublicationYear: 1907; 1937-1940; 1951 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Раскапаная магіла -->
<!-- HEADER_FIELD Translation: Якуб Колас -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Раскапаная магіла</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Свеце ціхі, краю мілы,</p>
<p>Мая Украіна!</p>
<p>За што табе пакаранне,</p>
<p>За што, маці, гінеш?</p>
<p>Ці ты ўранні на світанні</p>
<p>Бога не маліла?</p>
<p>Ці ты дзетак непаслушных</p>
<p>Праўдзе не вучыла?</p>
<p>Малілася, старалася,</p>
<p>Дзень і ноч не спала,</p>
<p>Малых дзетак даглядала,</p>
<p>Праўдзе навучала.</p>
<p>Вырасталі мае кветы,</p>
<p>Мае краскі-дзеці,</p>
<p>Панавала і я колісь</p>
<p>На шырокім свеце,—</p>
<p>Панавала... О Багдане!</p>
<p>Неразумны сыну!</p>
<p>Паглядзі цяпер на маці,</p>
<p>На сваю Ўкраіну,</p>
<p>Што, калышучы, спявала</p>
<p>Пра сваю нядолю,</p>
<p>Што, спяваючы, рыдала,</p>
<p>Выглядала волю.</p>
<p>Ой, Багдане, Багданочку!</p>
<p>Каб наўперад знала —</p>
<p>У калысцы б задушыла,</p>
<p>Пад сэрцам прыспала.</p>
<p>Стэпы мае запраданы</p>
<p>Гандлярам, нямчурам,</p>
<p>Сыны мае на рабоце</p>
<p>За чужацкім мурам.</p>
<p>Дняпро, брат мой, высыхае,</p>
<p>Мяне пакідае,</p>
<p>Мае мілыя магілы</p>
<p>Маскаль разрывае...</p>
<p>Хай раскопвае, хай рые,</p>
<p>Не сваё шукае...</p>
<p>А тым часам пярэкіды</p>
<p>Няхай падрастаюць,</p>
<p>Хай маскалю дапамогуць</p>
<p>Гаспадараваці</p>
<p>Ды латаную сарочку</p>
<p>З мацеры знімаці.</p>
<p>Памагайце, недалюдкі,</p>
<p>Матку катаваці.</p>
<p> </p>
<p>Начэцвера раскапана,</p>
<p>Разрыта магіла...</p>
<p>Чаго яны там шукалі?</p>
<p>Што там палажылі</p>
<p>Бацькі нашы? Эх, каб тое...</p>
<p>Каб жа знайшлі тое, што там пахавалі,</p>
<p>Не плакалі б дзеці і маці ад жалю.</p>
<p> </p>
<p>9 кастрычніка 1843</p>
<p>Беразань</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Jakub_Kolas/">Якуб Колас</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>