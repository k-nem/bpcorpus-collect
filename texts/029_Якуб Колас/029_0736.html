<div class="container">
<div class="book-utils">
<div id="qrcode"></div>
<a href="/Jakub_Kolas/Tak_bylo.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 26.09.1944-29.09.1944 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Так было -->
<h2><a href="http://knihi.com/Jakub_Kolas/">Якуб Колас</a></h2>
<h2>Так было</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Як сад, маладая краіна расла,</p>
<p>I многа было ў ёй утулку, святла,</p>
<p>Дарог у прасторы, адчыненых люду,</p>
<p>Жыццё гаманіла разводдзем усюды.</p>
<p>Нам цешылі вочы шырокія нівы</p>
<p>I пожні, дзе вецер гайдаўся шумлівы,</p>
<p>Ён нёс у свет голас з лясоў Белавежы:</p>
<p>«Зямля Беларуская ў новай адзежы.</p>
<p>I колас у пояс б’е людзям паклоны,</p>
<p>У тысячы столак шырэй там загоны,</p>
<p>Спрадвечныя ковы з зямлі паскіданы,</p>
<p>Галечы знак, межы, плугамі ўзараны.</p>
<p>Прасторна пралеглі там новыя гоні,</p>
<p>Плугі па іх водзяць жалезныя коні».</p>
<p>Больш стала раскошы і людзям і ветру.</p>
<p>Мы ў стэп абярнулі балотную нетру,</p>
<p>У роўны, раджайны, як неба, шырокі,</p>
<p>Дзе жыта буяла і лён сінявокі.</p>
<p>У светлых хацінах калгасных пасёлкаў</p>
<p>Агні Ільічовы заззялі вясёлкай.</p>
<p>У яслях дзіцячых і кветкамі ў садзе</p>
<p>Раслі нашы дзеці пры дбалым даглядзе.</p>
<p>Мы мелі і клубы і хаты-чытальні,</p>
<p>I быў нашым госцем і блізкі і дальні.</p>
<p>Нам вабілі сэрца лясы і дубровы,</p>
<p>I ўсюды гучалі народныя словы,</p>
<p>I горад і вёска ў патоку адным</p>
<p>Жылі паўнакроўным жыццём маладым.</p>
<p>Мы сіл не жалелі для роднай дзяржавы,</p>
<p>Для дружбы народаў, іх шчасця і славы.</p>
<p>Мы сэрцам, душою адчулі лад новы.</p>
<p>Натхнялі нас – Ты, Правадыр,Твае словы.</p>
<p>Мы з імем Тваім жылі радасна, згодна,</p>
<p>І нам яно зоркай было пуцяводнай.</p>
<p>Ды ў самы разгар нашай мірнай турботы</p>
<p>Варваліся ў дом наш звяры-жываглоты.</p>
<p>Зямля застагнала, усхліпнулі рэкі,</p>
<p>I неба самкнула тускліва павекі.</p>
<p>Крывавая багра страхотных пажараў</p>
<p>Злавесна дрыжала, гайдалася ў хмарах.</p>
<p>Гарэлі сады, гарады нашы, сёлы,</p>
<p>Крывёю нявіннай умыліся долы.</p>
<p>Ды вылюдак Гітлер народ не застрашыў,</p>
<p>Давіўся, сабака, і хлебам ён нашым.</p>
<p>Мы край баранілі, як пчолы свой вулей,</p>
<p>Бо мы, Правадыр наш, Твой голас пачулі.</p>
<p>Шлях слаўны прайшлі мы ў трудзе-барацьбе,</p>
<p>І край адбудуем, клянёмся Табе.</p>
<p> </p>
<p><i>26.09.1944-29.09.1944 </i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>