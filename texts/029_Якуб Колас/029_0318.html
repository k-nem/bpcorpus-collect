<div class="container">
<div class="book-utils">
<div id="qrcode"></div>
<a href="/Jakub_Kolas/Ihrysca.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1929] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Ігрышча -->
<h2><a href="http://knihi.com/Jakub_Kolas/">Якуб Колас</a></h2>
<h2>Ігрышча</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>У карчомцы грук вялікі,</p>
<p>Гоман шумны, малады...</p>
<p>Ну й музыкі ж, дык музыкі!</p>
<p>Скуль прыйшлі яны сюды?</p>
<p>Як засыплюць, як заграюць,</p>
<p>Мо б і хворы не ўтрываў!</p>
<p>А скрыпач ды як уярыць –</p>
<p>Проста чорт ім кіраваў!</p>
<p>Як шалёны, смык лятае,</p>
<p>Скрыпка ж голасна звініць,</p>
<p>Ну, дзівота, як жывая,</p>
<p>От, здаецца, гаманіць:</p>
<p>«Тупай, тупай, весяліся,</p>
<p>Прапіў грошы – не журыся.</p>
<p>Няма грошай – што парадзіць,</p>
<p>Калі нам нідзе не вадзіць!»</p>
<p>А другая скрыпка тонка</p>
<p>Як заграе, як утне</p>
<p>Дробна-дробненька ды звонка,</p>
<p>Ну, аж скуру шаргане:</p>
<p> </p>
<p>«Ці-лі-лі, ці-лі-лі!</p>
<p>Усе веселы былі,</p>
<p>Выпівалі і скакалі,</p>
<p>Ракам ганачка шукалі.</p>
<p> </p>
<p>Не валяйся, брат, пад плотам</p>
<p>З адным лапцем, з другім ботам!</p>
<p>Эй, Сымон, Сымон, Сымон!</p>
<p>Не валіся на загон!»</p>
<p> </p>
<p>I басэтля безупынку</p>
<p>Ўсё раве і ўсё раве,</p>
<p>Пеклам робіць вечарынку,</p>
<p>Аддаецца ў галаве:</p>
<p> </p>
<p>«I не далей, як удзень,</p>
<p>Ты маўчала, як той пень,</p>
<p>А цяпер ты – дубам дуб.</p>
<p>Тупу-тупу! Тупу-туп!</p>
<p>Гух, як басам зараву,</p>
<p>Дык аж струны перарву.</p>
<p>Ты паслухай, Апанас,</p>
<p>Што за голас, што за бас!»</p>
<p> </p>
<p>Рэпіць дудка, не даецца,</p>
<p>Адатне ды зноў пачне,</p>
<p>Як зальецца, як зальецца,</p>
<p>Проста сэрца страсяне:</p>
<p> </p>
<p>«Не дарую,</p>
<p>Не дарую,</p>
<p>Бо нашто ты</p>
<p>Браў старую?</p>
<p>I старую,</p>
<p>I рудую...</p>
<p>Засярдую,</p>
<p>Засярдую!»</p>
<p> </p>
<p>Хлопцы ног не шкадавалі.</p>
<p>«Гэй, Паўлюк! Вярні-валі!»</p>
<p>I кружыліся, ляталі,</p>
<p>Нібы тыя матылі.</p>
<p>А дзяўчаты – макаў цвецік,</p>
<p>Шчокі ружамі цвітуць.</p>
<p>Аддасі ты ўсё на свеце,</p>
<p>Як чарамі аплятуць.</p>
<p>А як пойдуць яны ў скокі –</p>
<p>Кроў гарыць, ну, любата!</p>
<p>I хоць сам скакаць не дока,</p>
<p>Але дол таўчэ пята.</p>
<p>Кончаць танцы, адпачынуць,</p>
<p>Пот музыкі абатруць.</p>
<p>Хлопцы проста ў снезе стынуць,</p>
<p>Потым зноў у скокі пруць,</p>
<p> </p>
<p> </p>
<h3><a id="chapter2"></a>II</h3>
<p> </p>
<p>У карчму зімовым часам</p>
<p>Валам ціснуўся народ,</p>
<p>Забаўляўся самапасам</p>
<p>Дні і ночы напралёт.</p>
<p>Моладзь ладзіла ігрышча,</p>
<p>Людзі сталыя – банкет,</p>
<p>А другі, няшчасны шкет,</p>
<p>Проста так сабе пасвішча.</p>
<p>Ды затое ж якіх толькі</p>
<p>Не нагледзішся тут штук!</p>
<p>Тут і вальсы, тут і полькі,</p>
<p>Гоман, жарты, смех і гук,</p>
<p>Асабліва ў часе скокаў,</p>
<p>Ну, як, прыкладам, цяпер,</p>
<p>Калі ўвесь натоўп галёкаў</p>
<p>На свой лад, на свой манер.</p>
<p>Ды, сказаць, было і трудна</p>
<p>Лад, спакой тут захаваць:</p>
<p>Як пачнуць музыкі граць,</p>
<p>Загізуе і марудны!</p>
<p> </p>
<p>Дык не дзіва, што старога</p>
<p>Падбіваў чорт Базыля:</p>
<p>– А паслухай ты, нябога,</p>
<p>Жарнеш, га? Мо «каваля»? –</p>
<p>I пад бок штурхець Кандрата!</p>
<p>– А што думаў ты? Давай! –</p>
<p>I Кандрат устаў заўзята:</p>
<p>– Гэй, музыкі, залівай!</p>
<p> </p>
<p>На хвілінку ўсё замерла</p>
<p>Ад басэтлі да дуды:</p>
<p>Што скакаць ім так прыперла</p>
<p>У старэчыя гады?!</p>
<p> </p>
<p>– Грайце, хлопцы! – Базыль крыкнуў.</p>
<p>– «Каваля»! – гукнуў Кандрат</p>
<p>Ды адразу як падбрыкнуў,</p>
<p>Рассмяшыў усіх дзяўчат.</p>
<p>Стаў Кандрат з Базылём</p>
<p>Пасярод карчомкі.</p>
<p>Валасамі-галлём,</p>
<p>Нібы тым памялом,</p>
<p>Страсянулі ёмка.</p>
<p> </p>
<p>То адзін, то другі</p>
<p>Плечуком ускіне.</p>
<p>Рукі іх – лук тугі.</p>
<p>I пастава іх нагі</p>
<p>У належным чыне.</p>
<p> </p>
<p>Тупнуў першы Базыль</p>
<p>Ды падаўся ўправа,</p>
<p>Заламаў набок брыль</p>
<p>I мільгнуў, як матыль,</p>
<p>Спрытна і рухава.</p>
<p> </p>
<p>I Кандрат яму ў лад</p>
<p>Зачынае хвацка,</p>
<p>Аж халат, рад не рад,</p>
<p>Ідзе ўперад, назад,</p>
<p>Як і шапка-пляцка.</p>
<p> </p>
<p>I пайшлі гаварыць</p>
<p>Ногі, як віхура.</p>
<p>Скуль у іх тая прыць!</p>
<p>Ну, здаецца, гарыць</p>
<p>На іх сама скура!</p>
<p> </p>
<p>Ну і шум быў тут, шум, –</p>
<p>Не давядзі Божа!</p>
<p>Пляскаў сват, пляскаў кум,</p>
<p>Падняў шурум-бурум</p>
<p>З радасці Амброжы:</p>
<p> </p>
<p>Узабраўся на стол,</p>
<p>Лапцямі тупоча,</p>
<p>Крышыць, ломіць, бы вол,</p>
<p>Полы горне ў прыпол –</p>
<p>Танцаваць сам хоча!</p>
<p> </p>
<p>Людзі сталых гадоў</p>
<p>Проста лезлі з скуры</p>
<p>I на сотні ладоў</p>
<p>Выхвалялі дзядоў,</p>
<p>Здольнасць іх натуры.</p>
<p> </p>
<p>А яны, скакуны,</p>
<p>Поўныя запалу,</p>
<p>Як блазны-буяны,</p>
<p>Рэпяць – пот лье буйны.</p>
<p>Здабываюць хвалу.</p>
<p>То назад, то ўпярод...</p>
<p>Скончаць – пачынаюць...</p>
<p>Б’юць далонямі ў бот,</p>
<p>Ды ў адзін той заход</p>
<p>Яшчэ й выцінаюць:</p>
<p> </p>
<p>– Ой, ты, куме, мой кумок,</p>
<p>Бадай табе трасца ў бок!</p>
<p>А бадай ты не даждаў:</p>
<p>Дзе ты ўночы прападаў?</p>
<p>Ці не быў ты у Цацэлі</p>
<p>Або ў Тэклі ці ў Марцэлі,</p>
<p>Або, можа, у Югалі?</p>
<p>Дзе чарты цябе ганялі?</p>
<p>– Ой, кума, нашто той глум! –</p>
<p>Джургануў чупрыну кум, –</p>
<p>Такіх краль нідзе няма,</p>
<p>Як ты, мілая кума.</p>
<p>Да цябе я бег, спяшаўся,</p>
<p>Ды мой лапаць развязаўся.</p>
<p>Не звязаў бы я абору,</p>
<p>Ды мне Бог паслаў Тадору.</p>
<p>Ой, Тадора, ой, кума!</p>
<p>Задушыла б вас чума!</p>
<p>Ці ж не глум над нашым братам –</p>
<p>Узвадзіць паклёп дарма?</p>
<p> </p>
<p>– Малайцы Базыль з Кандратам! –</p>
<p>Загрымела ўся карчма.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Але ў самы разгар скокаў –</p>
<p>Шусь у карчму з кіем поп!</p>
<p>Не спускаў ён «стада» з вока,</p>
<p>Настаўляў яго на троп.</p>
<p>А за ім сінкліт царкоўны:</p>
<p>Дзяк і стараста, званар...</p>
<p>Строгі бацька быў духоўны,</p>
<p>Не любіў чартоўскіх чар!</p>
<p>Асабліва ў дні святыя,</p>
<p>Калі забаўкі пустыя</p>
<p>I рознае дрэнства</p>
<p>Не даюць папу даходу</p>
<p>I становяць перашкоду</p>
<p>Ў справе набажэнства.</p>
<p>У карчомцы людна, густа,</p>
<p>А ў той Божай царкве пуста –</p>
<p>Поп ды дзяк той, дылда.</p>
<p>I твайго там «алілуя»</p>
<p>Ніхто нават не пачуе,–</p>
<p>Ці ж папу не крыўда?</p>
<p>Поп прыйшоў сюды, каб словам</p>
<p>Чортаў сверб ахаладзіць</p>
<p>I ўдзяўбсці дурным галовам,</p>
<p>Як на свеце трэба жыць.</p>
<p>Ён не раз ужо з амбону</p>
<p>Бічаваў парафіян,</p>
<p>Непаслушных хрысціян.</p>
<p>Даставалася Лявону</p>
<p>I Пятрусю і Сымону</p>
<p>За чартоўскі чмут, туман,</p>
<p>Бо яны ўсе – канаводы,</p>
<p>Звадыяшы,</p>
<p>I не зварыш з імі кашы</p>
<p>З-за іх гэтай новай моды.</p>
<p>Адшчапенцы, недаверкі</p>
<p>I расколы!</p>
<p>Іх заўсёды ў царкве гола,</p>
<p>Грош не кінуць на талерку,</p>
<p>Не паставяць Богу свечкі,</p>
<p>А на скокі,</p>
<p>На ігрышча яны докі,</p>
<p>Шалудзівыя авечкі!</p>
<p>Эх, Лявон, Лявон, Лявон!</p>
<p>Падбухторшчык першы ён.</p>
<p> </p>
<p>А Лявон быў шыт не лыкам,</p>
<p>Не спалохаўся папа, –</p>
<p>Падышоў, маргнуў музыкам:</p>
<p>– Ану, хлопцы, гопа-па!</p>
<p> </p>
<p>Барабан забіў трывогу,</p>
<p>Бубен дробна забрашчаў,</p>
<p>Ім басэтля на падмогу,</p>
<p>Смык заядла запішчаў.</p>
<p>Ды як грымнулі, загралі –</p>
<p>Скура шорхнула ва ўсіх,</p>
<p>I старыя не ўтрывалі,</p>
<p>Як бы чорт задрэнчыў іх.</p>
<p>Сівы Тодар на заслоне</p>
<p>Стаў плячыма вырабляць,</p>
<p>Янка пляскае ў далоні,</p>
<p>Ногі ж просяцца гуляць.</p>
<p> </p>
<p>Поп, вайшоўшы з-за парога,</p>
<p>Адчыніў быў грозна рот,</p>
<p>Дый застыў ён так, нябога,</p>
<p>I папаў у пераплёт.</p>
<p>А музыкі не змаўкаюць,</p>
<p>Задаюць ды задаюць,</p>
<p>Аж чарты цябе бяруць</p>
<p>I на скокі падбіваюць.</p>
<p>А Лявон адно гукае:</p>
<p>– Выцінай, бубні, раві!</p>
<p>– Ойча,– дзяк папа штаўхае,</p>
<p>Не ўстаю – благаславі!</p>
<p> </p>
<p>Поп стаіць, штораз дабрэе,</p>
<p>Шапка споўзвае са лба,</p>
<p>I рука сама дурэе</p>
<p>Каля правага клуба.</p>
<p>У куток ён кій стаўляе,</p>
<p>Барадою сцеляпнуў</p>
<p>Ды хламіду распраўляе,</p>
<p>Потым галаву прыгнуў</p>
<p>Ды як рынецца з разгону</p>
<p>Біць абцасам аб абцас.</p>
<p>I ігрышча ён з амбону</p>
<p>Годзе лаяць на той раз.</p>
<p> </p>
<p><i>1912,</i></p>
<p>[1929]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>