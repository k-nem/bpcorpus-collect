<div class="container">
<div class="book-utils">
<div id="qrcode"></div>
<a href="/Jakub_Kolas/Zasada.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 08.11.1941 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Засада -->
<h2><a href="http://knihi.com/Jakub_Kolas/">Якуб Колас</a></h2>
<h2>Засада</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Над заціхшаю дарогай</p>
<p>Лес развесіў плашч-шацёр.</p>
<p>Не чутно нідзе нічога,</p>
<p>Лес стаіўся і замёр.</p>
<p> </p>
<p>Ахінула ноч прасторы</p>
<p>Чорным полагам-руном.</p>
<p>Дуб стары на касагоры</p>
<p>Спіць трывожным, чуткім сном.</p>
<p> </p>
<p>Прытуліўшы плечы к дубу,</p>
<p>Цішу ловіць вартавы.</p>
<p>А чыю варожыць згубу</p>
<p>Над балотам крык савы?</p>
<p>Глуха ў лесе. Дзесь далёка</p>
<p>Неба свеціцца ў агні.</p>
<p>Не спускай, дазорны, з вока</p>
<p>Шлях знямелы, не засні!</p>
<p> </p>
<p>Чуеш — гул? Гудзе дарога.</p>
<p>Скалыхнуўся сонны бор.</p>
<p>З дуба, волата старога,</p>
<p>Падаé сігнал дазор.</p>
<p> </p>
<p> </p>
<p>*</p>
<p> </p>
<p>З-пад комляў шурпатых,</p>
<p>З гушчэчы лясной</p>
<p>Ваякаў, надзейных</p>
<p>Выпоўзвае рой.</p>
<p> </p>
<p>Вядзе іх ляснічы</p>
<p>Праз дзікі гушчар;</p>
<p>Ідуць партызаны,</p>
<p>Рыхтуюць удар.</p>
<p> </p>
<p>Бясшумна, як цені,</p>
<p>Аточваюць шлях.</p>
<p>Вінтоўкі, гранаты</p>
<p>У іх у руках.</p>
<p> </p>
<p>Абапал дарогі</p>
<p>Залеглі, ляжаць,</p>
<p>А там аж якоча</p>
<p>Пад коламі гаць.</p>
<p> </p>
<p>Паўзуць, як страшыдлы,</p>
<p>Армады машын —</p>
<p>Стары і вядомы</p>
<p>Нямецкі то клін.</p>
<p> </p>
<p>Узлесак мінае</p>
<p>Змяіны іх хвост.</p>
<p>Глядзяць партызаны</p>
<p>З ляснічым на мост.</p>
<p> </p>
<p> </p>
<p>Атульвае мосцік</p>
<p>Унізе імгла.</p>
<p>Там загадзя ўночы</p>
<p>Хадзіла піла.</p>
<p> </p>
<p>Падкопвала насып</p>
<p>Рыдлёўка тайком, —</p>
<p>Змагайся, як можаш,</p>
<p>З фашысцкім ваўком.</p>
<p> </p>
<p>Калона ўжо блізка,</p>
<p>Гудзе бранявік,</p>
<p>На мост набягае,</p>
<p>Ускочыў і — брык.</p>
<p> </p>
<p>Сталёвая глыба</p>
<p>Нырае на дно,</p>
<p>I следам другая —</p>
<p>Бабух у багно.</p>
<p> </p>
<p>Заляскала рэзка</p>
<p>Аб броню браня.</p>
<p>Пайшла завіруха,</p>
<p>Пайшла сумятня.</p>
<p> </p>
<p>Ляціць грузавая</p>
<p>Наўзбоч пад адкос.</p>
<p>Загаўкалі гады,</p>
<p>Крычаць: — Was ist los?</p>
<p> </p>
<p>Ў адказ ім жалезны</p>
<p>Пасыпаўся град.</p>
<p>Рвуць гадаў на часці</p>
<p>Асколкі гранат.</p>
<p> </p>
<p>*</p>
<p> </p>
<p>Запазніўся месяц цьмяны</p>
<p>Стаць на варту ў гэту ноч</p>
<p>I не чуў, як партызаны</p>
<p>Білі злосных патароч.</p>
<p> </p>
<p> </p>
<p>Толькі зараз ён пабачыў,</p>
<p>Як свяціўся касагор,</p>
<p>Дзе магутны дуб маячыў,</p>
<p>Дзе гарэў машын касцёр.</p>
<p> </p>
<p>I ўсё ціха ў лесе стала.</p>
<p>На шляху датлеў пажар.</p>
<p>Зложыць нам былін нямала</p>
<p>Беларускі лес-гусляр.</p>
<p> </p>
<p><i>8/ХІ 1941</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>