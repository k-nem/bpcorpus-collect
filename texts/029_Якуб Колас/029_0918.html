<div class="container">
<div class="book-utils">
<div id="qrcode"></div>
<a href="/Jakub_Kolas/Kaniec_zimy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Канец зімы -->
<h2><a href="http://knihi.com/Jakub_Kolas/">Якуб Колас</a></h2>
<h2>Канец зімы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Адспявалі ўюгі свае дзікія песні; даволі траскучыя марозы гулялі на прасторы, ціснулі ўсё жывое і нежывое. Прайшлі і Коляды, і Крашчэнне (Тры Каралі), і блізка Грамніцы. Хоць і кажуць: «Грамніцы – палавіна зіміцы», але ўжо зіма ідзе к канцу. Хоць і няласкава глядзіць яшчэ сіняе неба на зямлю і засцілае свой вобраз халоднымі пялёнкамі снегавых хмар; хоць крэпка яшчэ дзержацца марозы, але часы ідуць к вясне: большае дзень, вышэй падымаецца сонца, ярчэй грэе яно дзень ада дня, і капае снег у поўдзень са стрэх. Святлее ўсюды.</p>
<p>Выйдзеш у поле. Укруг яшчэ ляжыць снег. Нудна пазіраюць вёскі, засыпаныя снегам. Нідзе не чарнее поле – усё закрыта снегам. Але ў воздусі чуецца блізкая вясна. Крывыя санныя дарогі распаўзліся ва ўсе стораны, крэпка ўбітыя палазамі, капытамі мужычых коней. Пачарнела гэта дарога ад цэлага слоя конскага гною. Воздух мякчэе, на дварэ цяплее. Далёкі сіні лес ясна выдзяляецца з белізны снегу, цягнучыся ўзгоркамі на краі поля. Паласа лесу чуць закрыта сіненькім туманам – знак адлігі.</p>
<p>Чакаюць людзі вясны. Надаела зіма сваімі снегамі, марозамі, уюгамі і мяцеліцамі. Даволі нацярпеўся холаду чалавек, намёрзлася скацінка ў хляву. А больш за ўсіх чакаюць вясны дзеці. Даўно хочацца ім з душнае хаты на вольны воздух, на двор, на прастор. Чакаюць яны цёплых дзён вясны, каб выскачыць на вуліцу, пракапаць равок, паставіць самадзельны млынок і пазіраць, як круціць яго каламутны ручаёк – перавальчык. Што ні кажы, а вясною ўсё ж такі куды лепей!</p>
<p>А вясна ўжо не за гарамі! Скора, скора заплача зіма халоднымі слёзамі, скора прыйдзе вясна, прыляцяць з выраю птушкі, счысціцца поле ад снегу, зазелянеюць дрэвы, зацвітуць сады, вырасце трава.</p>
<p>Эх, тады будзе раздолле!</p>
<p>Скарэй прыхадзіце к нам, цёплая вясна, вясёлыя, ясныя дзянькі!</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>