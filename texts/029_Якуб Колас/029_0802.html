<div class="container">
<div class="book-utils">
<div id="qrcode"></div>
<a href="/Jakub_Kolas/Cyrvonaarmiejcy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1930] -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Чырвонаармейцы -->
<h2><a href="http://knihi.com/Jakub_Kolas/">Якуб Колас</a></h2>
<h2>Чырвонаармейцы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>З імглы старога свету,</p>
<p>Дзе ўлада — капітал,</p>
<p>На грозны край Саветаў</p>
<p>Насоўваецца шквал.</p>
<p>Там спраў крывавых зграі</p>
<p>Рыхтуюць танкі, газ.</p>
<p>На Вісле, на Дунаі —</p>
<p>Шалёны свістапляс.</p>
<p>Пайшлі ў хаўрус ваенны</p>
<p>Баярын і пан-кат,</p>
<p>А з імі друг нязменны,</p>
<p>Французскі адвакат.</p>
<p>I пышуць яны злобай</p>
<p>На творчы наш размах,</p>
<p>Ды выкусяць хваробу</p>
<p>Баярын і пан-лях!</p>
<p>Прагніўшыя руіны,</p>
<p>Ваш намысел дурны:</p>
<p>Савецкае краіны</p>
<p>Мы верныя сыны!</p>
<p>На варту мірнай працы</p>
<p>Нас ставіць СССР,</p>
<p>Але калі з палацаў</p>
<p>Памкнецца люты звер</p>
<p>I ў дзікай сваёй злобе</p>
<p>Зачэпіць вольны край, —</p>
<p>Навек яго угробім!</p>
<p>Фашыст, ты гэта знай!</p>
<p>Мы — чырвонаармейцы,</p>
<p>А гэта — грозны гук!</p>
<p>Гнілыя вашы лейцы</p>
<p>З паганых вырвем рук!</p>
<p>Разбурым планы шпегаў,</p>
<p>Наёмнікаў ліхіх:</p>
<p>Мы білі ўжо стратэгаў,</p>
<p>Замежных і «сваіх»!</p>
<p>Пакрышаны куміры,</p>
<p>Багі пайшлі на хлам.</p>
<p>У нашым бурным віры</p>
<p>Магіла будзе вам!</p>
<p>За намі міліёны</p>
<p>Гартованых дружын —</p>
<p>Працоўных батальёны</p>
<p>Паўстануць як адзін!</p>
<p>Хто спыніць іх імкненне?</p>
<p>Адхіліць волі час?</p>
<p>Паток іх вызвалення,</p>
<p>Фашысты, знішчыць вас!</p>
<p>Мы — чырвонаармейцы,</p>
<p>I порах наш сухі,</p>
<p>Злачынніцкай сямейцы</p>
<p>Мы вытрасем духі.</p>
<p> </p>
<p>[1930]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>