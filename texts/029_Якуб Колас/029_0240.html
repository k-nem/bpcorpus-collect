<div class="container">
<div class="book-utils">
<div id="qrcode"></div>
<a href="/Jakub_Kolas/Dzied_i_miadzviedz.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дзед i мядзведзь -->
<!-- HEADER_FIELD Title2: (вершаваная казка) -->
<h2><a href="http://knihi.com/Jakub_Kolas/">Якуб Колас</a></h2>
<h2>Дзед i мядзведзь</h2>
<h2 class="title2">(вершаваная казка)</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Кажа дзеду баба:</p>
<p>– Дзеду, з хлебам слаба –</p>
<p>Едзь у млын ты, дзедка!</p>
<p>Млын не страшан дзеду:</p>
<p>—Трэба, дык паеду,</p>
<p>Бабка, мая кветка!</p>
<p>Дык гатуй сняданне –</p>
<p>Менш завозу зрання,</p>
<p>Справа, бач, такая.</p>
<p>Паліць баба ў печы,</p>
<p>А дзед грэе плечы,</p>
<p>Снедання чакае.</p>
<p> </p>
<h3><a id="chapter2"></a>II</h3>
<p> </p>
<p>Скавародка</p>
<p>Ходзіць лётка,</p>
<p>Спрытна ў бабіных руках.</p>
<p>Тыя ж дровы</p>
<p>Роняць словы –</p>
<p>Трах-та-тах!</p>
<p>Трах-та-тах!</p>
<p>Скваркі ў печы</p>
<p>Штось дарэчы</p>
<p>Шэпчуць той скаварадзе,</p>
<p>А старэчы</p>
<p>Каля печы</p>
<p>Ім і сам у тон гудзе.</p>
<p> </p>
<h3><a id="chapter3"></a>III</h3>
<p> </p>
<p>Дзед паснедаў ёмка,</p>
<p>Нават ікнуў громка.</p>
<p>Вось прыбраў наш дзед калёсы,</p>
<p>Колы дзёгцем квацануў,</p>
<p>Нацягнуў тужэй атосы,</p>
<p>Шчыльней загваздкі заткнуў.</p>
<p>I мяшкі паклаў дзядуня –</p>
<p>Дуж дзядок быў і здароў, –</p>
<p>Па кабылу звольна суне, –</p>
<p>Дзед гарачкі не пароў.</p>
<p>А была ж у дзеда</p>
<p>Кабыліца гнеда,</p>
<p>Белагрывая,</p>
<p>Памаўзлівая.</p>
<p> </p>
<h3><a id="chapter4"></a>IV</h3>
<p> </p>
<p>Выйшаў дзед, кабылу кліча:</p>
<p>«Кось-кось-кось!»</p>
<p>Ды «кось-кось-кось!»</p>
<p>Выган, гай прайшоў наскрозь,</p>
<p>Бо кабылін ведаў звычай.</p>
<p>Эх, кабылка, воўча мяса,</p>
<p>Ну і шкодніца ж яна!</p>
<p>Так і шворыцца адна,</p>
<p>Лезе ў шкоду самапасам.</p>
<p>А бадай жа яе качкі!</p>
<p>Трэба ў млын, яе ж няма!</p>
<p>Час той зводзіцца дарма</p>
<p>3-за кабылкі, з-за лайдачкі.</p>
<p>Дзед ідзе, а цемнавата;</p>
<p>Зірк – у грэчцы ходзіць штось.</p>
<p>«Знаю нораў твой, нябось,</p>
<p>I натуру твайго брата!</p>
<p>Патравіла грэчку троха...</p>
<p>Пачакай жа, памаўзоха!»</p>
<p>Скраўся дзед і – хоп за грыву,</p>
<p>Ды вярхом і ў бок штурхець!</p>
<p>Як раўне ж пад ім мядзведзь!</p>
<p>Як памчыцца ў лес праз ніву!</p>
<p>Як задасць ён ла-та-та!</p>
<p>Прэ мядзведзь наўскапыта.</p>
<p>А дзед бедны – дух у пятах.</p>
<p>Учарэпіўся за хіб,</p>
<p>Звера пынячы, ахрып.</p>
<p>«Тпрру, спыніся! Стой, мядзведзь!»</p>
<p>А мядзведзь – цялеп-кульгець!</p>
<p>Толькі мордаю трасе,</p>
<p>Дзеда ў лес імчыць-нясе!</p>
<p> </p>
<h3><a id="chapter5"></a>V</h3>
<p> </p>
<p>I набраўся ж страху</p>
<p>Дзед з сваім мядзведзем!</p>
<p>Гэтак даў ён маху –</p>
<p>Смех сказаць суседзям!</p>
<p>Як ён не разгледзеў</p>
<p>Ды сеў на мядзведзя!</p>
<p>Беглі ельнякамі –</p>
<p>Біўся лес сукамі,</p>
<p>А галінкі-лапкі</p>
<p>Збілі дзеду шапку,</p>
<p>Аб бярозу-вітку</p>
<p>Разадраў дзед світку,</p>
<p>А аб пень дубовы</p>
<p>Гуз набіў здаровы.</p>
<p>Бачыў лес пацеху,</p>
<p>Дзеду ж не да смеху.</p>
<p>Пазіраў з бярлогу</p>
<p>На іх вепр іклаты.</p>
<p>Уступаў дарогу</p>
<p>Ім сам лось рагаты.</p>
<p>Цокала вавёрка</p>
<p>Ад такога дзіва,</p>
<p>Нават воўк з узгорка</p>
<p>Лыпнуў вокам скрыва.</p>
<p>А як зайчык згледзеў</p>
<p>Дзеда на мядзведзі,</p>
<p>Ад той небяспекі</p>
<p>Кінуўся наўцекі.</p>
<p>Злодзей тхор-выжыга</p>
<p>Толькі выскаляўся,</p>
<p>А лісок, псялыга,</p>
<p>Сосмеху качаўся:</p>
<p>«Ой, звяры, вы, мае братцы!</p>
<p>Памажэце мне смяяцца!»</p>
<p> </p>
<p>Гасаў мядзведзь, гасаў,</p>
<p>Насіў дзядка, насіў,</p>
<p>Аж сам сябе кусаў,</p>
<p>На ўвесь лес галасіў.</p>
<p>Зачапіўся лапцем дзед</p>
<p>За корч-патарчаку,</p>
<p>Адчыніўся тады свет</p>
<p>Дзеду-небараку.</p>
<p>Выпусціў мядзведзя з рук,</p>
<p>Гопнуўся, завохаў,</p>
<p>Распасцёрся, бы япрук,</p>
<p>На зялёным моху.</p>
<p>«Вось брыда, мядзведзь!</p>
<p>Адкараскаўся ледзь!</p>
<p>А бадай ты спрах!..</p>
<p>Аж гудзе ў вушах!»</p>
<p> </p>
<h3><a id="chapter6"></a>VI</h3>
<p> </p>
<p>Прыйшоў дзед дахаты,</p>
<p>Ціхі, вінаваты.</p>
<p>I спытала бабка:</p>
<p>«А дзе твая шапка?</p>
<p>Як табе не брыдка –</p>
<p>Разарвана світка!</p>
<p>Ой ты, дзед-дурыла,–</p>
<p>У хляве кабыла!</p>
<p>Дык вазьмі за нораў –</p>
<p>Не хадзі за горы,</p>
<p>А перш каля носу</p>
<p>Пашукай ты лёсу». –</p>
<p>– Скажы дзякуй, баба,</p>
<p>Што прынёс я драбы!</p>
<p> </p>
<p><i>1926</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>