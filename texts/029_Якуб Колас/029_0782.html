<div class="container">
<div class="book-utils">
<div id="qrcode"></div>
<a href="/Jakub_Kolas/Fasysckamu_zviarju.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 12.07.1942 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Фашысцкаму звяр’ю -->
<h2><a href="http://knihi.com/Jakub_Kolas/">Якуб Колас</a></h2>
<h2>Фашысцкаму звяр’ю</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Насунуўся густа на землю туман,</p>
<p>Павісшы імжакай рудою.</p>
<p>Зямля ўся пабіта на тысячы ран,</p>
<p>Патоптана дзікай ардою.</p>
<p> </p>
<p>У грудах абломкаў ляжаць гарады,</p>
<p>А сёлы — адны папялішчы,</p>
<p>Дзе вецер-вандроўнік пад скогат бяды</p>
<p>У рэбры будыніны свішча.</p>
<p> </p>
<p>Напоены шчодра крывавай расой</p>
<p>Даліны, лясы і палеткі.</p>
<p>Прывідам кастлявым смерць ходзіць з касой,</p>
<p>А следам клубіцца дым едкі.</p>
<p> </p>
<p>Галодны сабака ў бязлюдным дварэ</p>
<p>Злавесна і жудасна вые.</p>
<p>Хто злічыць магілы і слёзы збярэ,</p>
<p>Сірочыя слёзы жывыя?</p>
<p> </p>
<p>Людскімі касцямі засеян прасцяг,</p>
<p>На нівах буяюць бур’яны,</p>
<p>Усхліпваюць рэкі ў халодных слязах,</p>
<p>I журыцца золак румяны.</p>
<p> </p>
<p>Зямля маіх продкаў! Чыёю рукой</p>
<p>Учынен той здзек над табою?</p>
<p> </p>
<p>Пракляцце бандыту і язвіне той,</p>
<p>Што славы шукае ў разбоі!</p>
<p> </p>
<p>Зямля, расступіся ў пакуце сваёй</p>
<p>I дзікія орды глыні ты,</p>
<p>I стань для бандытаў глухою труной,</p>
<p>Варожаю кроўю абмытай.</p>
<p> </p>
<p>Звяруга лахматы, наставіўшы хіб,</p>
<p>З фашысцкае выбег трушчобы,</p>
<p>I голас у звера з шаленства ахрып,</p>
<p>Запенены губы ад злобы.</p>
<p> </p>
<p>Не, звер ненаедны, фашысцкая шваль,</p>
<p>Ты лопнеш, злаякасны верад,</p>
<p>Загінеш ганебна, як зубы ні скаль</p>
<p>I як ты ні рвіся наперад!</p>
<p> </p>
<p>Асуджаны лёсам вампір-ваўкалак,</p>
<p>Пракляцце спляло яму сеці.</p>
<p>Не, не ўзаўецца са свастыкай знак,</p>
<p>Змятуць яго людзі, як смецце.</p>
<p> </p>
<p><i>12/VII 1942</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>