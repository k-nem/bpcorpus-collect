<div class="container">
<div class="book-utils">
<div id="qrcode"></div>
<a href="/Jakub_Kolas/Da_tydnia_bielaruskaj_kultury.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1931 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Да тыдня беларускай культуры -->
<h2><a href="http://knihi.com/Jakub_Kolas/">Якуб Колас</a></h2>
<h2>Да тыдня беларускай культуры</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Быў такі час ліхі</p>
<p>У забытай, галоднай краіне,</p>
<p>У краіне сахі,</p>
<p>Саламянай страхі,</p>
<p>Дзе век-векам жылі на мякіне.</p>
<p> </p>
<p>Бязыменны быў край,</p>
<p>I народ свайго імя не ведаў.</p>
<p>Ветру песні пеў гай,</p>
<p>Ды хадзіў смутны бай</p>
<p>Старасвецкі ад прадзедаў-дзедаў.</p>
<p> </p>
<p>Лад тут ладзіў бізун,</p>
<p>Ды свістала па спіне нагайка.</p>
<p>На імшарах — багун,</p>
<p>На Палессі — каўтун.</p>
<p>Вось і слынь наша ўся, наша байка.</p>
<p> </p>
<p>Бо хто ж ведаў, скажы,</p>
<p>Аб забытым народзе і краі?</p>
<p>Цемра зману, ілжы</p>
<p>Тут стаўляла крыжы,</p>
<p>Як слупы па дарозе да раю.</p>
<p> </p>
<p>I былі песняры</p>
<p>I складальнікі розных гісторый;</p>
<p>На шурпатай кары</p>
<p>Клалі знак ведзьмары</p>
<p>На людскую нядолю і гора.</p>
<p> </p>
<p>Часы йшлі ды плылі,</p>
<p>Абдзіралі народ ліхадзеі.</p>
<p>Так вякамі жылі</p>
<p>На «тутэйшай» зямлі</p>
<p>Без прасветліны і без надзеі.</p>
<p> </p>
<p>*</p>
<p> </p>
<p>Прайшлі гады</p>
<p>Нуды, бяды,</p>
<p>Нястачы,</p>
<p>Плачу</p>
<p>I жуды.</p>
<p>У бурны год</p>
<p>Паўстаў народ,</p>
<p>Пайшоў на звод</p>
<p>Пан-абармот.</p>
<p> </p>
<p>Разгарнуўся</p>
<p>Голы, босы,</p>
<p>Край ачнуўся</p>
<p>Безгалосы.</p>
<p>У вясёлках,</p>
<p>У блісканні</p>
<p>Заірдзела</p>
<p>Ўвоеень ранне.</p>
<p>У агністых,</p>
<p>Палкіх словах —</p>
<p>Прамяністасць</p>
<p>Далей новых.</p>
<p>У бунтарскай</p>
<p>Завірусе</p>
<p>Быў ратунак</p>
<p>Беларусі.</p>
<p>Край выйшаў з цёмных нетраў</p>
<p>У подых віхуры,—</p>
<p>Ачысціла паветра</p>
<p>Кастрычніцкая бура.</p>
<p> </p>
<p> </p>
<p>*</p>
<p> </p>
<p>Змоўкнуў звон хаўтурны</p>
<p>На старых капліцах.</p>
<p>Забурлілі бурна</p>
<p>Новыя крыніцы.</p>
<p>Загулі заводы,</p>
<p>Трактары ў калгасах</p>
<p>Гімны пра паходы</p>
<p>Рабочага класа.</p>
<p>Зарунелі гоні</p>
<p>Сталінскім засевам,</p>
<p>I спявае сёння</p>
<p>Край наш іншым спевам.</p>
<p>А ў Маскве чырвонай</p>
<p>Падрахункі, чыткі:</p>
<p>Беларусь гамоніць</p>
<p>Пра свае здабыткі.</p>
<p>Ды гамоніць стала</p>
<p>З волі дыктатуры.</p>
<p>Пройдзена ж нямала</p>
<p>Па шляху культуры!</p>
<p> </p>
<p> </p>
<p>*</p>
<p> </p>
<p>Былі пуціны розныя,</p>
<p>Блуканні без пуцін,</p>
<p>Пуціны ў часы грозныя</p>
<p>Схадзіліся, бы ў клін.</p>
<p>Шырокія і вузкія —</p>
<p>Крывы быў іх разлог:</p>
<p>Краіна ж беларуская —</p>
<p>Пярэсмыкі дарог.</p>
<p>З іх два найболей бітыя,</p>
<p>Вядомыя шляхі.</p>
<p>Другія — ўсе размытыя,</p>
<p>Палын і лапухі.</p>
<p>Адна старая, цёмная</p>
<p>Дарога абдзірал —</p>
<p>На захадзе, за Нёманам,</p>
<p>Лютуе капітал.</p>
<p>Другая — шыр бязмежная</p>
<p>На ўсход, у новы свет,</p>
<p>Бурлівая, мяцежная,</p>
<p>Як волатаўскі след.</p>
<p>Сагнана цьма халодная,</p>
<p>I шыр усім відна.</p>
<p>Жыві ж, пуціна ўсходняя:</p>
<p>Ты наша, ты адна!</p>
<p> </p>
<p>1931</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>