<div class="container">
<div class="book-utils">
<div id="qrcode"></div>
<a href="/Jakub_Kolas/Hrusy-sapiazanki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1910,[1928] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Грушы-сапяжанкі -->
<h2><a href="http://knihi.com/Jakub_Kolas/">Якуб Колас</a></h2>
<h2>Грушы-сапяжанкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Слухай, Костусь, што скажу я:</p>
<p>Папасі авечкі –</p>
<p>Можа дзядзьку абману я,</p>
<p>Скрадуся з-за грэчкі,</p>
<p> </p>
<p>Ў сад залезу, сапяжанак</p>
<p>Пазуху нарву я,</p>
<p>Сакаўных такіх, братанак!</p>
<p>А ну ж пашанцуе!</p>
<p> </p>
<p>Як на грушу ды ўзбяруся, –</p>
<p>Вось мы забалюем!</p>
<p>Ашукаем і Пятруся</p>
<p>I груш пакаштуем!</p>
<p> </p>
<p>Глянуў Алесь брату ў вочы,</p>
<p>Хітра засмяяўся.</p>
<p>Костусь быў да груш ахвочы.</p>
<p>– Ну, йдзі, ды не баўся.</p>
<p> </p>
<p>Хлопцы стадка пільнавалі</p>
<p>Блізка каля дому</p>
<p>I спакою не давалі</p>
<p>Дзядзьку іх старому.</p>
<p> </p>
<p>Выйшлі з хаты ўсе на поле, –</p>
<p>Час жніва, рабочы,</p>
<p>А ў гумне Пятрусь паволі</p>
<p>Жыта акалочваў.</p>
<p> </p>
<p>Абмалоціць сноп і стане,</p>
<p>Як бацян, на ганку,</p>
<p>Праз вароты хітра гляне</p>
<p>I на сапяжанку,</p>
<p> </p>
<p>Не спускае грушы з вока,</p>
<p>Ох, вартуе пільна!</p>
<p>Пападзіся жэўжык-дока,</p>
<p>Дык задасць цапільна!</p>
<p> </p>
<p>Але й хлопцы розум маюць –</p>
<p>Хітрыя, зладзюжкі!</p>
<p>Строяць планы, разважаюць,</p>
<p>Як дайсці да грушкі.</p>
<p> </p>
<p>I не так ужо баліць ім</p>
<p>Гэтых груш натрэсці,</p>
<p>Як Пятруся абурыці</p>
<p>Або ў злосць увесці.</p>
<p> </p>
<p>Улучыў Алесь часіну,</p>
<p>Торбу ўзяў з сабою,</p>
<p>Прытаіўся, сагнуў спіну</p>
<p>I папоўз мяжою.</p>
<p> </p>
<p>Падпаўзе і адпачыне</p>
<p>Ды наставіць вушы,</p>
<p>На гуменца вока кіне</p>
<p>I зірне на грушы.</p>
<p> </p>
<p>Костусь проста замірае,</p>
<p>Млее ў хваляванні</p>
<p>I да Бога пасылае</p>
<p>Палкае літанне:</p>
<p> </p>
<p>«Божа мілы, літасцівы!</p>
<p>Памажы нам, памажы!</p>
<p>Каб запоўз Алесь шчасліва</p>
<p>I ў садок папаў з мяжы!</p>
<p> </p>
<p>Каб натрос там сапяжанак.</p>
<p>Навядзі яго на троп!</p>
<p>Каб Пятрусь не стаў на ганак</p>
<p>I на нейкі час аслёп!»</p>
<p> </p>
<p>А Алесь паўзе. Часамі</p>
<p>Скокне, разагнецца.</p>
<p>Костусь есць яго вачамі</p>
<p>I, як ліст, трасецца.</p>
<p> </p>
<p>А Алесь і не шманае –</p>
<p>Цэп учуў і рушыў!</p>
<p>Вось і плот, даў Бог, мінае,</p>
<p>Вось палез на грушу!</p>
<p> </p>
<p>«Ну, яшчэ б мінут з дзесятак!..</p>
<p>Божа, памажы нам!..»</p>
<p>Зірк – Алесь з усіх лапатак</p>
<p>Чэша, як пружына!</p>
<p> </p>
<p>Глянуў Костусь – дзядзька ззаду</p>
<p>З цэпам прэ без духу!</p>
<p>– Галаву скручу я гаду!</p>
<p>Я цябе, псяюху!</p>
<p> </p>
<p>Гоніць дзядзька хлопца, лае</p>
<p>Шорсткімі славамі,</p>
<p>Алесь пазухі трымае,</p>
<p>Драбязіць нагамі,</p>
<p> </p>
<p>Сыпле дробна – што малому?</p>
<p>Дзядзька стаў хістацца.</p>
<p> </p>
<p>Ды і дзе з малым старому</p>
<p>У беганцы зраўняцца?</p>
<p> </p>
<p>Шмыгануў Алесь у хвойнік,</p>
<p>Даўшы два-тры кругі.</p>
<p>– Я ж табе, нябось, разбойнік!</p>
<p>Я ж вам дам, зладзюгі!</p>
<p> </p>
<p>I пачаў сваё літанне</p>
<p>З цэпам сярод поля:</p>
<p>– Каб вам шчасця ані звання,</p>
<p>Ліха вашай долі!</p>
<p> </p>
<p>Як за вамі не паспелі</p>
<p>Ні гарох, ні грушы...</p>
<p>А каб вы папруцянелі,</p>
<p>Каінавы душы!</p>
<p> </p>
<p>Хлопцы сталі на палянку</p>
<p>I крычаць здалёка:</p>
<p>Дзядзька! Глянь – во сапяжанкі!</p>
<p>I пайшлі у скокі.</p>
<p> </p>
<p>Алесь грушы вытрасае</p>
<p>Праз прарэх кашулі</p>
<p>I на дзядзьку ён гукае:</p>
<p>– Дзядзька! А во дулі!</p>
<p> </p>
<p>Дзядзька бегчы быў памкнуўся,</p>
<p>Ды балелі косці.</p>
<p>Плюнуў дзядзька і вярнуўся,</p>
<p>Поўны страшнай злосці.</p>
<p> </p>
<p><i>1910, [1928]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>