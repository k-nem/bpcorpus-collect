<div class="container">
<div class="book-utils">
<div id="qrcode"></div>
<a href="/Jakub_Kolas/Dub_i_kvietki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 04.1907 -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Дуб i кветкі -->
<!-- HEADER_FIELD Title2: (Са зборніка «Другое чытанне для дзяцей беларусаў») -->
<h2><a href="http://knihi.com/Jakub_Kolas/">Якуб Колас</a></h2>
<h2>Дуб i кветкі</h2>
<h2 class="title2">(Са зборніка «Другое чытанне для дзяцей беларусаў»)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>З гары на ніз скаціўся жолуд;</p>
<p>Ў зямлі нашоў сабе прыпынак</p>
<p>(Быдлячы след – яго будынак).</p>
<p>Сцярпеў ён першы зімні холад.</p>
<p>Прайшло дзесяткаў пяць гадоў,</p>
<p>Разросся дуб на удзіўленне –</p>
<p>Глыбока ўніз пусціў карэнне.</p>
<p>Ні жары, ні халадоў, –</p>
<p>Нічога дуб той не баяўся</p>
<p>I год ад году разрастаўся.</p>
<p>У месцы тым, дзе дуб разросся,</p>
<p>Ляталі пчолы, матылёчкі.</p>
<p>Ад кветак імпат так і нёсся,</p>
<p>Як зоркі, іх блішчалі вочкі:</p>
<p>Якіх тут кветак не было!</p>
<p>Цвілі фіялкі там вясною,</p>
<p>Чабор, румянак паласою</p>
<p>Бялеў над маткаю зямлёю.</p>
<p>А дуб расце, штогод таўсцее,</p>
<p>На бок ён лапы раскідае</p>
<p>I кветкам сонца закрывае,</p>
<p>А без сонца кветка млее,</p>
<p>У цяні яна ссыхае.</p>
<p>Доўга думаў дуб сукаты,</p>
<p>Як бы з свету кветкі звесці,</p>
<p>Каб не гуў тут чмель пракляты,</p>
<p>Каб не бегалі дзяўчаты</p>
<p>Вянкі ў свята з кветак плесці,</p>
<p>Каб і песень не спявалі,</p>
<p>Каб і птушкі не ляталі,</p>
<p>Ды не дасць ён рады кветкам.</p>
<p>Хоць за дубам не растуць,</p>
<p>А за поўвертня цвітуць</p>
<p>I гуляць к сабе завуць –</p>
<p>Добра з імі малым дзеткам.</p>
<p>Над дубам вецер злітаваўся:</p>
<p>Нанёс туды ён палыну,</p>
<p>Чартапалоху, драсяну.</p>
<p>Палын, як бачыш, разрастаўся</p>
<p>I кветкі бедныя глушыў,</p>
<p>А пад старасць дуб загніў.</p>
<p>Ў яго жрале вядуцца совы,</p>
<p>У карэннях вуж нашоў прыют...</p>
<p>I глуха, і дзіка стала тут,</p>
<p>I не чутно людское мовы.</p>
<p> </p>
<p>У тым краю, дзе свету мала,</p>
<p>Заўсёды гэтак і бывала:</p>
<p>Што ў пользу людзям, то таўчэцца,</p>
<p>А паскудства астаецца.</p>
<p> </p>
<p>Красавік, 1907</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>