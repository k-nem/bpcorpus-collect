<div class="container">
<div class="book-utils">
<div id="qrcode"></div>
<a href="/Jakub_Kolas/Rahatka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1934] -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Рагатка -->
<h2><a href="http://knihi.com/Jakub_Kolas/">Якуб Колас</a></h2>
<h2>Рагатка</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Задумаў Міхась наш рагатку набыць.</p>
<p>Ён сам яе мог бы зрабіць,</p>
<p>Ды вось бяда, непаладкі:</p>
<p>Рызінкі няма для рагаткі,</p>
<p>Няма шырпатрэбы</p>
<p>Для важнай вучэбы,</p>
<p>Для практыкі рознай, стральбы.</p>
<p>Не забывайце пра войны! —</p>
<p>Ён паказаў бы вам нумар любы,</p>
<p>Будзьце спакойны!</p>
<p>О, каб рагатка была!</p>
<p>Ляцеў бы каменьчык, страла,</p>
<p>Ляцелі б далёка,</p>
<p>Высока —</p>
<p>Пад самыя хмары!</p>
<p>Што значыць Міхалку</p>
<p>Падбіць, скажам, галку,</p>
<p>Варон са дзве пары!</p>
<p>Ды што яму — птушку?</p>
<p>Ваўка пасадзіў бы на мушку!</p>
<p>Вось толькі б рызінку,</p>
<p>Браточкі мае,</p>
<p>Вось толькі б яе!</p>
<p>Рызінкі ж няма і на рынку.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Пытаўся Міхась у суседзяў,</p>
<p>Распытываў Васек і Федзяў,</p>
<p>Меў гутарку з Інкай,</p>
<p>Захоплены гэтай рызінкай.</p>
<p>Рызінкі ж няма і няма.</p>
<p>Не раз уздыхнуў ён — эхма!</p>
<p>Нарэшце тут Гомік памог,</p>
<p>Міхасеў сусед.</p>
<p>Навёў ён Міхася на след —</p>
<p>Схадзіць у аптэку на рог,</p>
<p>Хады дзве хвілінкі,</p>
<p>I там запытацца рызінкі.</p>
<p> </p>
<p>Гомік — малайчына! Больш такіх галоў!</p>
<p>Ёсць там, ёсць рызіна!</p>
<p>Ёсць, каб я здароў!</p>
<p>Справа за грашыма.</p>
<p>Эх, загнаць капейку</p>
<p>На рызінку тую,</p>
<p>На яе, зладзейку!</p>
<p>Дабываць прыйшлося</p>
<p>Грошы неўзаметкі...</p>
<p>Спачуваю вам я,</p>
<p>Мілыя вы дзеткі!</p>
<p> </p>
<p>Збіралі па грыўні,</p>
<p>Капеек па пяць.</p>
<p>I цётка і дзядзька</p>
<p>Ім мусілі даць.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>У Міхася капітал,</p>
<p>Не вялік ён і не мал:</p>
<p>Пяцьдзесят капеек!</p>
<p>I ў аптэку з сябруком</p>
<p>Па абедзе вечарком</p>
<p>Выбраліся неяк.</p>
<p>I нікому ні гу-гу!</p>
<p>Ідуць весела ў нагу</p>
<p>Фізкультурным крокам.</p>
<p>I не зганіць іх ніхто:</p>
<p>На трамвай і на аўто</p>
<p>Кінуць зоркім вокам.</p>
<p>На мост нашы хлопцы ўзышлі,</p>
<p>Ідуць тратуарам,</p>
<p>Аддаўшыся марам.</p>
<p>Тут... Вось тут зевака і далі!</p>
<p>Не агледзеўся Міхась,</p>
<p>Як малыш да яго — шась!</p>
<p>Запыніў на мосце.</p>
<p>Палінялы яго нос,</p>
<p>Вочы, поўныя пагроз,</p>
<p>Лютасці і злосці.</p>
<p>Вось пацан —</p>
<p>Хуліган,</p>
<p>Вулічны выжыга! —</p>
<p>Да Міхася:</p>
<p>—Землячок!</p>
<p>Дай пятачок!</p>
<p>Чуеш?.. Мігам!</p>
<p>Спыніліся нашы дружакі —</p>
<p>Страхоцце!</p>
<p>Населі на іх забіякі</p>
<p>Ў лахмоцці.</p>
<p>Лютыя, злыя,</p>
<p>Ссунуўшы бровы,</p>
<p>Хоць і малыя,</p>
<p>А выгляд суровы.</p>
<p>Лезуць сляпіцай,</p>
<p>Грозячы фінкай,</p>
<p>Як адчапіцца?</p>
<p>I як быць з рызінкай?</p>
<p>Крыкні — яшчэ будзе горай —</p>
<p>Фінкаю бок ім прапора.</p>
<p>А людзям няўзнакі,</p>
<p>Не бачаць бяды той,</p>
<p>Што на дружакаў</p>
<p>Напалі «бандыты».</p>
<p>Павёў наш Міхась перамовы</p>
<p>I кажа грабежнікам так:</p>
<p>«А дайце нам чэснае слова,</p>
<p>Што не возьмеце больш як пятак».</p>
<p>Гаворыць Міхаська, а голас дрыжыць,</p>
<p>I слёзка на вочы бяжыць.</p>
<p>А той падшывалец</p>
<p>Пусціў у ход палец,</p>
<p>Залезшы Міхасю ў кішэню.</p>
<p>Прапалі надзейкі:</p>
<p>Усё да капейкі</p>
<p>Зграбастаў нягоднік у жменю.</p>
<p>Эх, Гомік, мой братка!</p>
<p>Прапала рызінка, рагатка!</p>
<p>Плакаў Міхась з гора,</p>
<p>Гомік спачуваў.</p>
<p>Ды дзіцяча гора</p>
<p>Адыходзіць скора.</p>
<p>I Міхась нядоўга</p>
<p>Плакаў, гараваў.</p>
<p>I ўжо каля дому</p>
<p>Ён сказаў сурова:</p>
<p>—Гомік! Ты ж нікому</p>
<p>Ані-ні, ні слова!</p>
<p> </p>
<p>А дома ў зацішку</p>
<p>Сядзелі хлапчышкі,</p>
<p>Ламалі галовы над планам,</p>
<p>Якую адплату</p>
<p>Прыдумаць праклятым</p>
<p>Грабежнікам тым, хуліганам.</p>
<p>Папросяць, вот, Мішку —</p>
<p>Асілка-хлапчышку —</p>
<p>Палічыць нягоднікам косці!</p>
<p>У думках, у марах</p>
<p>Аб помсце, аб карах</p>
<p>Спагналі яны свае злосці.</p>
<p>А рагатка тая —</p>
<p>Рэч, сказаць, пустая.</p>
<p> </p>
<p>[1934]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>