<div class="container">
<div class="book-utils">
<div id="qrcode"></div>
<a href="/Jakub_Kolas/Na_mahilach_hierojau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 29.08.1945 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На магілах герояў -->
<h2><a href="http://knihi.com/Jakub_Kolas/">Якуб Колас</a></h2>
<h2>На магілах герояў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ускрай старых магіл, дзе хвоі</p>
<p>Угору вынеслі шатры,</p>
<p>Знайшлі прыпынак і героі,</p>
<p>Святой зямлі багатыры.</p>
<p> </p>
<p>Стаіць у рад, з армейскай зоркай,</p>
<p>Шарэнга стромкіх пірамід.</p>
<p>Жанчына пройдзе, ўздыхне горка</p>
<p>I кіне вочы на іх шчыт.</p>
<p> </p>
<p>Пісалі рукі чыесь шчыра:</p>
<p>Хто, дзе загінуў і калі,</p>
<p>Партрэт байца і камандзіра</p>
<p>На памяць людзям прыняслі.</p>
<p> </p>
<p>За агароджай на магілах</p>
<p>Ляжаць вянкі з раслін жывых.</p>
<p>Гурток дзяцей, сіротак мілых,</p>
<p>Так дбала ходзіць каля іх.</p>
<p> </p>
<p>Яны — ахвяра злобы лютай,</p>
<p>Спазналі жах і боль вайны.</p>
<p>Адбітак цяжкае пакуты</p>
<p>Паклаў ім след свой патайны.</p>
<p>Цяпер мінулі іх напасці,</p>
<p>Яны пазналі ласку зноў:</p>
<p>Вярнула радасць ім і шчасце</p>
<p>Пралітая байцамі кроў.</p>
<p> </p>
<p>I так хвалююць, цешаць вока</p>
<p>Стараннасць дзетак, дбаласць іх</p>
<p>Аб тых, што ў Прусіі далёка</p>
<p>Злажылі голавы за іх.</p>
<p> </p>
<p>I не забыць хвіліны гэтай,</p>
<p>I вас мне, дзеці, не забыць.</p>
<p>Прымеце ж дзякуй ад паэта</p>
<p>За ваша сэрца — так любіць.</p>
<p> </p>
<p>Гадуйцеся ж вы племем дужым</p>
<p>Пад яркім сталінскім святлом:</p>
<p>Не прыйдзе больш забойца вужам</p>
<p>І не разбурыць ён ваш дом.</p>
<p> </p>
<p><i>29/VIII 1945</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>