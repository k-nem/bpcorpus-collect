<div class="container">
<div class="book-utils">
<div id="qrcode"></div>
<a href="/Jakub_Kolas/Cort.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Чорт -->
<h2><a href="http://knihi.com/Jakub_Kolas/">Якуб Колас</a></h2>
<h2>Чорт</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>– Братка ты мой, Іван! Ты знаеш, як я цябе люблю!!! Ну, дай – пацалуемся! Во, гэтак!.. Назавеш ты Міхася сабакам, лайдаком, калі пачуеш ад каго, што я табе кепска мыслю.</p>
<p>– Братка ты мой, Міхаська! Забі мяне пярун, во тут, у гэтую ночку, на гэтай дарозе, калі я не люблю цябе! Дай і я цябе пацалую.</p>
<p>I сябры зноў сталі цалавацца.</p>
<p>Міхась і Іван – леснікі. Зайшлі яны да цёткі Хрумы і трынкнулі што называецца. А цяпер ішлі дадому.</p>
<p>– Не магу, братка, ісці, – прызнаўся Іван.</p>
<p>– Дык што ж мы будзем рабіць?</p>
<p>– Дай ляжам, паляжым.</p>
<p>– Ну, давай.</p>
<p>I яны ляглі.</p>
<p>– Што ж мы будзем так ляжаць? – кажа Міхась. – Давай клясці ляснічага.</p>
<p>Іван замармытаў нешта пад нос і... заснуў.</p>
<p>– Ужо спіш? Уставай, пойдзем.</p>
<p>– Не магу, братка.</p>
<p>– Садзіся мне на плечы, панясу катла.</p>
<p>Міхась стаў на кукішкі і падставіў спіну. Іван узяўся за плечы. Сталі падымацца. Міхась крактаў, пяўся, а потым паваліўся спіною на Івана, і ляжаць абодва. Яны зноў абняліся. Ім здавалася, што не было і няма на свеце гэтакіх сяброў, як яны.</p>
<p>Паляжалі трохі. Іван захроп як пшаніцу прадаўшы.</p>
<p>– Спіць, – сказаў Міхась і ўстаў.</p>
<p>Яму хацелася спяваць. Міхась быў чалавек вясёлы. А яшчэ быў весялейшы, як хмель пачынаў туманіць яго лахматую галаву. Тады ён быў штукар на ўсе рукі.</p>
<p>– І-гэ-э-э-эй ты, гарэ-э-э-э-лачка! – прабаваў Міхась выдумаць песню пра гарэлку. Далей нічога не мог прыдумаць і сціх.</p>
<p>У лесе было ціха. Толькі рэха пакацілася! I далёка-далёка панеслася «гарэ-э-лачка» і прапала недзе за гарою ў Белых Крыніцах. Аж страшна стала Міхасю.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Не без прычыны страшна зрабілася Міхасю: былі яны якраз недалёка ад Кірылавай магілы. От што чуў я ад людзей пра гэтае месца. У князя Радзівіла быў слуга Кірыла. Князь любіў ездзіць на паляванне і заўсёды браў з сабою Кірылу. Адзін раз кажа яму князь:</p>
<p>– От што, каханы, я паеду да пана абедаць, а ты садзіся вярхом на каня, і колькі лесу аб’едзеш на кані, пакуль я паабедаю, увесь той лес дарую табе, бо ты добры слуга.</p>
<p>Падзякаваў Кірыла князю, узяў самага лепшага каня, сеў і паехаў. Каб князь бачыў, колькі ён аб’едзе, узяў ён з сабою шаблю і рабіў ёю на хвоях лысінкі.</p>
<p>Як пабачыў князь, колькі Кірыла лесу аб’ехаў, аж за галаву ўзяўся.</p>
<p>– От што, каханы, – кажа князь: – цяпер ты палезь на дуб ды паглядзі адтуль, як многа ў цябе лесу.</p>
<p>Кірыла палез на самы верх. Зняў князь з плеч стрэльбу.</p>
<p>– Ну, мой каханы, закукуй цяпер, як зязюлька.</p>
<p>Кірыла закукаваў.</p>
<p>– Бух! – стрэліў князь.</p>
<p>I скінуўся на зямлю бедны Кірыла з прабітаю навылет галавою. Пад тым дубам яго і пахавалі. Месца тое і стала звацца Кірылавай магілаю.</p>
<p>I цяпер яшчэ ў тым лесе відаць на хвоях лысіны. Заплылі яны смалою, і завуць іх Кірылавымі знакамі. Расказвалі людзі, што ў поўнач каля магілы нехта плакаў, праклінаў панскую несправядлівасць...</p>
<p>Страшна было тут уночы.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Многа расказаў чуў Міхась пра чарцей. Знаў ён, што п’яных часта водзяць па лесе чэрці. Знаў, што ад іх можна адхрысціцца, і яму было і страшна і весела.</p>
<p>I вось Міхась, як яго хто падбіў, узяў і загукаў на ўвесь лес:</p>
<p>– Чэрці, трасца вашай галаве, сюды ідзіце!</p>
<p>Рэха панеслася па дарозе, пайшло па круглым балоце да Белых Крыніц і сціхла каля Кірылавай магілы. Міхась стаяў і слухаў, як яно гуло. I зноў усё стала ціха.</p>
<p>Блішчасты месяц, як кружок залаты, стаяў ужо высака над лесам. Ціха было ў густым бары; закрыла ніз цемната. У Белых Крыніцах нудна пераклікаліся совы. Далёка-далёка, як з-пад зямлі, даносіўся сабачы брэх. I чуе Міхась: нешта загрукатала па дарозе. Прыслухаўся... Гук не сціхаў і быў ужо бліжэй. Ужо можна распазнаць, што нехта едзе. Колы біліся аб карэнні і рыпелі.</p>
<p>Міхась пасмялеў. Гук і рып калёс зусім ужо блізка. Міхась скінуў кажух, вывернуў уверх шэрсцю і накінуў на сябе. У шапку ўваткнуў дзве палачкі заміж рожак і прытуліўся пад хвояй. Іван спаў як забіты.</p>
<p>Пад’ехаў воз. На возе ляжалі мяхі <i>з </i>мукой, а на мяхах сядзеў селянін. Гэта быў Пятрусь Гвозд, той самы Пятрусь, што летась украў у Міхася з лесу тры восі. Пятрусь вяртаўся з млына; сядзеў ён на возе без шапкі і маліўся Богу, едучы цераз гэтае страшнае месца.</p>
<p> </p>
<p> </p>
<h3><a id="chapter4"></a>IV</h3>
<p> </p>
<p>– Стой! – крыкнуў Міхась, выскачыўшы з-пад хвоі, і схапіў каня за аброць.</p>
<p>Пятрусь так і абамлеў.</p>
<p>«Дык вось ён які чорт! – падумаў Пятрусь. – Што ж тут рабіць?».</p>
<p>«Чорт» стаяў і не даваў дарогі.</p>
<p>Пятрусь трохі апомніўся. Да яго вярнуўся язык і памяць.</p>
<p>– Уцякай з дарогі, бо канём раздушу!</p>
<p>– Як? Ты мяне з дарогі гоніш?</p>
<p>– Уцякай, кажу, а то яшчэ і нюхаўку паб’ю!</p>
<p>– Ты мне?! Ды ты ведаеш, хто я?</p>
<p>– Ну, хто ж ты?</p>
<p>– Ага! Хто я? Папрабуй выцяць...</p>
<p>Пятрусь  падняў  пугу, але не асмеліўся выцяць «чорта».</p>
<p>– Ну, годзе! Пайшоў з дарогі!</p>
<p>– Не, не пайду!</p>
<p>– Чаго ты прывязаўся, як смала? Згінь, прападзі, нячыстая сіла! Уцякай, хрысціць буду!</p>
<p>– Ну, перахрысці!</p>
<p>Зноў Петруся страх узяў. А што, як крыж не паможа? Тады што?</p>
<p>Пакуль яны крычалі, конь пачуў волю і стаў памаленьку заварочвацца назад, шчыплючы траву. У сварцы Пятрусь зусім не бачыў, што конь яго завярнуўся.</p>
<p>А Міхась як падскочыць да Петруся ды як запішчыць! Ды так моцна, што аж Іван падняў галаву. А конь шчыпаў траву каля Івана. Як заварушыўся Іван – конь спудзіўся і паскакаў назад у млын.</p>
<p>– Га-га-га-га!.. – зарагатаў Міхась (ён чуў, што чорт рагоча, падмануўшы чалавека).</p>
<p>Пятрусь і не думаў спыняць каня, скарэй бы ад гэтага нячыстага месца! Але як ён дзівіўся, калі зноў прыехаў у млын.</p>
<p>А назаўтра Пятрусь Гвозд усім, як у звон, званіў, што бачыў чорта каля Кірылавай магілы.</p>
<p> </p>
<p><i>[1906]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>