<div class="container">
<div class="book-utils">
<div id="qrcode"></div>
<a href="/Jakub_Kolas/Doktar_pamoh.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1929] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Доктар памог -->
<h2><a href="http://knihi.com/Jakub_Kolas/">Якуб Колас</a></h2>
<h2>Доктар памог</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Смачна спіць Лукаш на печы,</p>
<p>Ў сцену ўпёршыся нагой,</p>
<p>Парыць спіну, грэе плечы,</p>
<p>Грае носам, як дудой...</p>
<p>Што за ліха? Спіць, а чуе</p>
<p>Нейкі енк, бы з-пад зямлі,</p>
<p>Як бы плача хто, гаруе</p>
<p>Або дух чый занялі.</p>
<p>Цёмна ў хаце. Ноч глухая.</p>
<p>Вецер ходзіць за сцяной.</p>
<p>Енк жа гэты не сціхае:</p>
<p>– О-о-ё-ёй! Ох, о-ё-ёй!</p>
<p>Працірае Лукаш вочы,</p>
<p>Паднімае галаву.</p>
<p>Што за ліха? Хто скагоча?</p>
<p>Як бы душыць хто саву!</p>
<p>Зноў пачуўся енк у хаце,</p>
<p>Тут і сам ён застагнаў.</p>
<p> </p>
<p>Лукаш</p>
<p> </p>
<p>Ты, ці што, там енчыш, маці?</p>
<p> </p>
<p>Кася</p>
<p> </p>
<p>Я!.. Ой, цяжка, каб ты знаў!</p>
<p>Я, Лукашка, я, саколю!..</p>
<p>Аж заходжуся ад болю!..</p>
<p>О-ё-ёй!</p>
<p> </p>
<p>Лукаш</p>
<p> </p>
<p>Што, зноў жывот?..</p>
<p>I так кожны Божы год!</p>
<p> </p>
<p>Бадай яе ліха</p>
<p>З гэтаю хваробай!</p>
<p>Вось тут і гадай ты,</p>
<p>Патыліцу скробай!</p>
<p>От дзе кара Божа!..</p>
<p>Ноч, слоць, бездарожжа!..</p>
<p> </p>
<p>З печы злез Лукаш сярдзіты,</p>
<p>Шлёпнуў босаю нагой,</p>
<p>Спатыкнуўся на карыта,</p>
<p>Ў прыпек грукнуў галавой,</p>
<p>Выграб з ямкі вугляў пару,</p>
<p>Скачуць іскры – злосна дзьме,</p>
<p>Толькі грае бляск ад жару</p>
<p>I дрыжыць у нуднай цьме.</p>
<p>Запаліў Лукаш газніцу,</p>
<p>Хатку цьмяна асвятліў.</p>
<p>Злосць і шкода маладзіцы:</p>
<p>Ці ж яе ён не лячыў?</p>
<p>Ці не ездзіў па знахарках,</p>
<p>Абармотах-знахарох?</p>
<p>Ды што толку ў недавярках?</p>
<p>Хоць адзін з іх ці памог?</p>
<p>Толькі грошы йшлі, як сліна,</p>
<p>Йшлі, а помачы няма.</p>
<p> </p>
<p>Лукаш</p>
<p> </p>
<p>Што з табою, Кацярына?</p>
<p> </p>
<p>Жонка</p>
<p> </p>
<p>Ох, не ведаю сама.</p>
<p>Усё баліць ва мне, Лукашка.</p>
<p>То ў жар кідае, то ў пот.</p>
<p>Так мне кепска, так мне цяжка!</p>
<p>Рве і тузае жывот.</p>
<p> </p>
<p>Лукаш</p>
<p> </p>
<p>А мо ліпаў цвет паможа</p>
<p>Ці румянак з чабаром?..</p>
<p>Падарвалася, нябожа,</p>
<p>Што ўсё енчыш з жыватом.</p>
<p> </p>
<p>Моцна жонка заняпала,</p>
<p>Падкасіла яе хвор.</p>
<p>Лукашу відочна стала,</p>
<p>Што не вылечыць чабор.</p>
<p>Змянілася жонка з твару:</p>
<p>Вочы ўпалі, вытырк нос,</p>
<p>Шчокі чырваны ад жару,</p>
<p>Холад нейкі яе трос.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>А тым часам і світала,</p>
<p>Як Лукаш запрог каня.</p>
<p>Пазавугаллю гуляла</p>
<p>Віславухая свіння.</p>
<p>Ціха весніцы скрыпелі,</p>
<p>Мерна біў у току цэп,</p>
<p>Жорны басам песню пелі,</p>
<p>Церлі зернеты на хлеб.</p>
<p>Чуўся гоман каля студні,</p>
<p>Вёдзер стук, дзявочы смех,</p>
<p>I гудзеў ужо у кузні</p>
<p>Кавалёў хрыпаты мех.</p>
<p> </p>
<p>Восень позняя стаяла –</p>
<p>Час нягоды, халадоў.</p>
<p>Непрытульна пазірала</p>
<p>З-пад туманаў даль палёў.</p>
<p>З нізкіх сівых хмар, як слёзы,</p>
<p>Дожджык падаў, вецер выў</p>
<p>Ды гудзелі глуха лозы.</p>
<p>Лес маркотна гаманіў.</p>
<p>Цьмяна, глуха, як у скрынцы, –</p>
<p>Недалёка, знаць, зіма.</p>
<p>Між прысадаў на гасцінцы</p>
<p>Нікагусенька няма.</p>
<p>Хто паедзе ў слоць такую?</p>
<p>Хіба гэтака душа,</p>
<p>Што патрэбу мае злую,</p>
<p>Як, сказаць, у Лукаша.</p>
<p> </p>
<p>Едзе ён адзін душою,</p>
<p>Закруціўшыся ў бурнос.</p>
<p>Конік клыгае ступою,</p>
<p>Гразь плюскоча з-пад калёс.</p>
<p>Ён не ў гумары, сярдзіты,</p>
<p>Долю горкую кляне:</p>
<p>«Доля, доля, прападзі ты,</p>
<p>Адчапіся ад мяне!</p>
<p>Ось была яшчэ дзе кара –</p>
<p>Каб яно пайшло агнём!</p>
<p>Дарма лясне рублёў пара –</p>
<p>Счысціць хвор яе мне дом!</p>
<p> </p>
<p>А ці будзе помач тая,</p>
<p>Грошы сып, не пазірай.</p>
<p>Фельчар здорава здзірае, –</p>
<p>Мусіш даць, як ні віляй».</p>
<p> </p>
<p>Фельчар жыў не так далёка.</p>
<p>Гэта быў стары дзядок.</p>
<p>Ён лячыў усіх «на вока»:</p>
<p>Раіў хіны парашок,</p>
<p>Соль люберскую, рыцыну</p>
<p>Ад ўсіх боляў ужываў,</p>
<p>Майстар быў ён зрэзаць спіну, –</p>
<p>Адным словам, памагаў.</p>
<p>Праз якіх дзве-тры гадзіны</p>
<p>Едзе з ім Лукаш у двор,</p>
<p>А у беднай Кацярыны</p>
<p>Разрастаецца ўсё хвор:</p>
<p> </p>
<p>Стогне, енчыць беспрастанку</p>
<p>Пад дзяружкаю старой.</p>
<p>Не сціхае боль ад ранку,</p>
<p>Толькі й чуеш – о-ё-ёй!</p>
<p>Фельчар зараз распрануўся,</p>
<p>З торбы струманты дастаў,</p>
<p>I Лукаш не аглянуўся,</p>
<p>Як ён банак насмаляў,</p>
<p>Зрэзаў спіну, і не знайся.</p>
<p> </p>
<p>– Жыва будзеш, не памрэш,</p>
<p>Ачуняеш, не пужайся,</p>
<p>Кучу хлопцаў навядзеш.</p>
<p>Парашкоў не ўзяў з сабою,</p>
<p>Дык прышлю на злотых пяць.</p>
<p>Вып’еш – зніме як рукою,</p>
<p>Пойдзеш – дошкі зарыпяць!</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Мокры, злосны і галодны</p>
<p>Стаў Лукаш на свой парог,</p>
<p>Азірнуў ён кут свой родны,</p>
<p>Свой нярадасны бярлог.</p>
<p>Азірнуў – і што за дзіва?!</p>
<p>Проста хаты не пазнаць:</p>
<p>Жонка зорыць так шчасліва,</p>
<p>Крыку, енку не чуваць;</p>
<p>Хусткай чорнаю закрыта</p>
<p>Каля хворае акно;</p>
<p>Стол і лавы – ўсё памыта.</p>
<p>Што б то значыла яно?</p>
<p>У парадку ўсё, прыбрана,</p>
<p>Як бы Коляды прыйшлі,</p>
<p>I абрусам стол засланы,</p>
<p>Як у свята, да зямлі.</p>
<p>Не адходзячы ад клямкі,</p>
<p>Грозна ён глядзіць у кут.</p>
<p>Лукашу зусім няўцямкі,</p>
<p>Чаго бабка снуе тут.</p>
<p>Бабка ў хаце – гаспадыня</p>
<p>I за ўсім сама глядзіць,</p>
<p>Ўсюды вока сваё кіне,</p>
<p>Ўсё ў руках яе кіпіць,</p>
<p>Робіць жыва ды рухава,</p>
<p>На ёй белы хвартушок,</p>
<p>Пазакасаны рукавы,</p>
<p>Хустка скручана ў кружок.</p>
<p>Ён яе перш не замеціў</p>
<p>I стаіць, як бы той слуп,</p>
<p>Ціха у хаце, змоўклі дзеці,</p>
<p>Ў бабкі смех не сходзіць з губ.</p>
<p> </p>
<p>Лукаш</p>
<p> </p>
<p>Што вы ўсе папруцянелі?</p>
<p>Ці батрак я вам? Слуга?</p>
<p>I ў той момант на пасцелі</p>
<p>Чуе ён – «куга! Ку-га!»</p>
<p>Тут Лукаш ступіў два крокі,</p>
<p>Грукнуў шапкаю аб печ,</p>
<p>Злосна зняў бурнос шырокі:</p>
<p>– Трэба рэзаць вас і сеч! –</p>
<p>Загукаў ён сярод хаты,</p>
<p>Бровы ссунуўшы на нос. –</p>
<p> </p>
<p>I чаго ж мяне лазаты</p>
<p>Чорт па фельчара панёс?!</p>
<p>Гаварыла б, што радзіны,</p>
<p>Га, каб вас пабіў пярун!</p>
<p>А то не, лячы ім спіны...</p>
<p>Трасца трэба вам, бізун!</p>
<p>Я гайсаю, як сабака,</p>
<p>Ад паўночы да паўдня,</p>
<p>Мокну, гнуся у кульбаку,</p>
<p>Сорак раз зганяў каня.</p>
<p>А той чорт і рад, халера,</p>
<p>Недавярак, лысы пень!</p>
<p>Што яму, сабачча вера,</p>
<p>Каб ён спух у гэты дзень!</p>
<p>Бабка нораў яго знае:</p>
<p>Толькі б момант улучыць –</p>
<p>Пройдзе злосць яго пустая, –</p>
<p>Няхай лаецца, крычыць.</p>
<p> </p>
<p>А Лукаш у гнеў ўваходзіць,</p>
<p>Хмурыць бровы, зубы сцяў</p>
<p>I вачамі грозна водзіць,</p>
<p>Хто б пад злосць яму папаў.</p>
<p>Вось папругу ён знімае –</p>
<p>Пра лякарствы і забыў:</p>
<p>Ці ў кішэнь, ці чорт іх знае,</p>
<p>Ці куды ён залажыў?</p>
<p>Толькі ён расперазаўся –</p>
<p>I бутэлечкі дзын-дзын!</p>
<p>Лукашоў тут гнеў прарваўся:</p>
<p>– Вот як я іх, чортаў сын!</p>
<p>Вот як! Вот як! – ходзяць боты,</p>
<p>Як калёсы з-пад гармат.</p>
<p>– Прападай чатыры злоты!</p>
<p>Падавіся імі, гад!</p>
<p> </p>
<p>Бабка</p>
<p> </p>
<p>Ах, Лукаш! Які паспешны!</p>
<p>Даў прыбытак яму Бог...</p>
<p>Ты, Лукаш, сапраўды, смешны,</p>
<p>А вось доктар і памог!</p>
<p> </p>
<p>Бабка хітра так міргае,</p>
<p>I Лукаш адразу звяў:</p>
<p>«А мо й праўда, чорт іх знае!..»</p>
<p>Гнеў яго увесь апаў.</p>
<p>Ён і сам быў рад, прызнацца,</p>
<p>ІІІто такі канец Бог даў.</p>
<p>Толькі ж брыдка зразу здацца.</p>
<p> </p>
<p>Бабка</p>
<p> </p>
<p>Ты б наўперад запытаў</p>
<p>(Бабка бліжай наступае,</p>
<p>А Лукаш даў крок назад)</p>
<p>Сын ці дочка? А то лае...</p>
<p>Сам ва ўсім ты вінават.</p>
<p>Гэт, патрэбны твае страхі.</p>
<p>Ух, як страшна, а-я-яй!</p>
<p> </p>
<p>У бабулькі тут з-пад пахі</p>
<p>Вытырк бутлі светлы край.</p>
<p> </p>
<p>Бабка</p>
<p> </p>
<p>Вось ідзі зірні на сына:</p>
<p>Ўвесь як ты, каб я жыла!</p>
<p> </p>
<p>Гэта добрая навіна</p>
<p>Ў радасць бацьку прывяла.</p>
<p> </p>
<p>Лукаш</p>
<p> </p>
<p>Ты, бабулька, малайчына!</p>
<p>Я даўно ўжо так казаў...</p>
<p>Вып’ем, бабка, каб Бог сына,</p>
<p>Каб усіх нас гадаваў!</p>
<p> </p>
<p><i>1909,</i></p>
<p>[1929]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>