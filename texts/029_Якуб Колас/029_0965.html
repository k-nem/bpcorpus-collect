<div class="container">
<div class="book-utils">
<div id="qrcode"></div>
<a href="/Jakub_Kolas/Sacyjalist.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1908] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: «Сацыяліст» -->
<!-- HEADER_FIELD Title2: З апавядання селяніна -->
<h2><a href="http://knihi.com/Jakub_Kolas/">Якуб Колас</a></h2>
<h2>«Сацыяліст»</h2>
<h2 class="title2">З апавядання селяніна</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>– I смех і бяда. Галоднай куме, кажуць, хлеб на вуме. Прыслухоўваліся мы, сяляне, да таго, што аб зямлі гаварылі. Паявіліся ў нас нейкія доўгенькія паперкі друкаваныя – пракламацыі. Чыталі мы іх, перачытвалі. Мне яны надта падабаліся, і цяпер яшчэ адна такая пракламацыя ляжыць у мяне за абразом. Пытаю ў людзей, дзе іх можна дастаць? – «У мястэчку», – кажуць. Прыехаў я ў мястэчка. Зайшоў у адно месца, у другое. Хаджу па рынку ды пытаю:</p>
<p>– Ці не ведаеце, браткі, дзе пракламацыі прадаюцца?</p>
<p>– А спытай, – кажа адзін ашуканец, – вунь, у стражніка.</p>
<p>А я, як той дурань, узяў ды спытаў:</p>
<p>– Скажы, браце, дзе тут можна дастаць пракламацыю?</p>
<p>– А вось я табе пакажу, – кажа стражнік, – хадзі адно за мною.</p>
<p>«Стукайце, і адчыніцца вам», – успомніліся мне словы нашага папа.</p>
<p>Як падышлі мы да канцылярыі прыстава, тут толькі схамянуўся я, што папаўся, як лісіца ў саладуху.</p>
<p>Выходзіць прыстаў.</p>
<p>– Дык ты, гад, унь якая птушка! Адкрыта пракламацыі разносіш? Да чаго даходзіць дзёрзасць?!. Пасадзіць у кутузку!..</p>
<p>Цэлы тыдзень прасядзеў я ў прыстава, а пасля завялі мяне ў гарадскую турму. От зазнаў гора! Аж вошы па мне пайшлі... Месяцы праз тры выпусцілі мяне, пасмяяліся з мае дурноты на дапросе. А я гаварыў праўду.</p>
<p>– Эх ты, – кажуць, – сіцыліст ты бязмозгі!</p>
<p>Смейцеся сабе, думаю я, цяпер я ўжо не такі дурань! Турма крыху навучыла мяне: нямала там людзей разумных сядзела...</p>
<p>У турме навучыўся я спяваць песні. Адна песня вельмі спадабалася мне; яна пачынаецца так:</p>
<p> </p>
<p> </p>
<div class="POETRY">
<p>Канстытуцыю далі,</p>
<p>Адчынілі дзверы,</p>
<p>I ў турму нас павялі,</p>
<p>I таўкуць без меры.</p>
</div>
<div class="CLEAR"></div>
<p> </p>
<p> </p>
<p>Прыпеў:</p>
<p> </p>
<div class="POETRY">
<p> </p>
<p>Трай-рай, рыта-тай,</p>
<p>I таўкуць без меры!</p>
</div>
<div class="CLEAR"></div>
<p> </p>
<p> </p>
<p>Як часам горка мне стане, спяваю гэтую песню ды турму ўспамінаю...</p>
<p> </p>
<p><i>[1908]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>