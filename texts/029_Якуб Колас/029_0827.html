<div class="container">
<div class="book-utils">
<div id="qrcode"></div>
<a href="/Jakub_Kolas/Jak_Janka_zabahacieu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1929] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Як Янка забагацеў -->
<h2><a href="http://knihi.com/Jakub_Kolas/">Якуб Колас</a></h2>
<h2>Як Янка забагацеў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ходзіць Янка за сахою</p>
<p>Пры дарозе ў полі,</p>
<p>Конік мернаю ступою</p>
<p>Клыгае паволі,</p>
<p>Ледзьве-ледзьве цягне сошку</p>
<p>Замухрышка сівы.</p>
<p>Глянуў Янка на дарожку –</p>
<p>Божа літасцівы!</p>
<p>Што за дзіва, за праява?</p>
<p>Ці то здань якая?</p>
<p>Пышны белы конь рухава</p>
<p>Горы прабягае,</p>
<p>Мчыцца птушкай лёгкакрылай,</p>
<p>Бураю нясецца.</p>
<p>Пышуць персі яго сілай,</p>
<p>Дол пад ім трасецца.</p>
<p>А сам коннік так убраны,</p>
<p>Што аж слепіць вочы.</p>
<p>Хто такі ён, госць нязваны? –</p>
<p>Янка ведаць хоча.</p>
<p>Пад’язджае і гаворыць:</p>
<p>– Памажы Бог Яну!</p>
<p>Пазірае Янка, зорыць,</p>
<p>Кажа: «Дзякуй пану!»</p>
<p>Стаіць Янка, разглядае</p>
<p>Пышнае убранне,</p>
<p>Не стрымаўся і пытае:</p>
<p>– Куды едзеш, пане?</p>
<p>– Еду к Богу, чалавеча!</p>
<p>Янка ўтарапіўся:</p>
<p>– Як то к Богу? То ж далеча!</p>
<p>Каб з пуці не збіўся.</p>
<p>Згубіш збрую залатую,</p>
<p>Конь твой падаб’ецца.</p>
<p>Янка думаў – пан жартуе</p>
<p>Ды з яго смяецца.</p>
<p>– Мы як бачыш, духам-бурай</p>
<p>Даляцім да Бога,</p>
<p>Бо я – ведаеш ты? – Юрай,</p>
<p>Проста мне дарога.</p>
<p>– Ці то можа быць?! – пытае. –</p>
<p>Юрай мой свяценькі! –</p>
<p>Моліць Янка і ўздыхае:</p>
<p>– Слухай, дарагенькі!</p>
<p>Запытай у Бога, мілы,</p>
<p>Запытай жа, родны,</p>
<p>Чаму бедны я, пахілы,</p>
<p>Голы і галодны?</p>
<p>I малюся штодня Богу</p>
<p>I жыву як трэба,</p>
<p>Не пускаю я ў дарогу</p>
<p>Жабрака без хлеба...</p>
<p> </p>
<p>Юрай</p>
<p> </p>
<p>Добра, добра, запытаю,</p>
<p>Аб табе я далажу,</p>
<p>А назад як завітаю,</p>
<p>Ўсё да слова раскажу.</p>
<p> </p>
<p>Янка</p>
<p> </p>
<p>Шчыра дзякую за гэта я раней,</p>
<p>А каб яно было вярней</p>
<p>Ды з думак тых часамі не сышло,</p>
<p>Для памяці пакінь сваё сядло!</p>
<p> </p>
<p>На каня без сядла</p>
<p>Юрай як зірне,</p>
<p>Дык, была не была,</p>
<p>Ўспомніць пра мяне.</p>
<p>А як вернешся сам,</p>
<p>Я з падзякай аддам.</p>
<p> </p>
<p>Юрай</p>
<p> </p>
<p>Нá сядло, каб быў спакойны,</p>
<p>Хоць не верыць непрыстойна.</p>
<p>Вернеш мне, як я прыеду.</p>
<p> </p>
<p>Так сказаў і знік без следу.</p>
<p>А назаўтра ў тую ж пору</p>
<p>Скача зноў конь белы</p>
<p>Цераз рэчкі, лес і горы,</p>
<p>Вольны, дужы, смелы.</p>
<p>Пад’язджае Божы Юрай</p>
<p>I каня спыняе,</p>
<p>Ды на Янку нейк спахмура</p>
<p>Погляды раняе.</p>
<p>Янка зноў на прывітанне,</p>
<p>Ідучы загонам,</p>
<p>Як і ў першае спатканне,</p>
<p>Дзякуе з паклонам.</p>
<p> </p>
<p>Янка</p>
<p> </p>
<p>Святы Юрай! Ці пытаўся</p>
<p>Пра мяне ты ў Бога,</p>
<p>Чаму бедным Янка стаўся,</p>
<p>Хоць працуе многа?</p>
<p> </p>
<p>Юрай</p>
<p> </p>
<p>Пытаць я пытаў...</p>
<p> </p>
<p> </p>
<p>Янка</p>
<p> </p>
<p>I што Бог сказаў?</p>
<p> </p>
<p>Юрай</p>
<p> </p>
<p>I не ведаю, брацішку,</p>
<p>Гаварыць табе ці не?</p>
<p>Дай хіба падумаць крышку...</p>
<p>А Бог вось што сказаў мне:</p>
<p>«Таму Янка і галее,</p>
<p>Што па праўдзе жыць умее.</p>
<p>Калі ж хоча быць багаты,</p>
<p>Скінуць зрэб’е сваё, латы, –</p>
<p>Няхай круціць і шальмуе</p>
<p>Ды аб праўдзе не сумуе».</p>
<p> </p>
<p>Янка</p>
<p> </p>
<p>Залатыя словы,</p>
<p>Хоць, сказаць, не новы.</p>
<p>Шчыра дзякуй!..</p>
<p>Но, каняка!</p>
<p> </p>
<p>Юрай</p>
<p> </p>
<p>Стой, дабродзей!</p>
<p>Сядло дзе?</p>
<p> </p>
<p>Янка</p>
<p> </p>
<p>Сядло, кажаш?</p>
<p> </p>
<p>Юрай</p>
<p> </p>
<p>Ну, але.</p>
<p> </p>
<p>Янка</p>
<p> </p>
<p>Скуль мне ведаць аб сядле?</p>
<p> </p>
<p> </p>
<p>Юрай</p>
<p> </p>
<p>Кінь свае ты жарты, Янка,</p>
<p>Мне цяпер не да таго!</p>
<p> </p>
<p>Янка</p>
<p> </p>
<p>Хай заб’е мяне маланка,</p>
<p>Калі бачыў я яго!</p>
<p> </p>
<p>Юрай</p>
<p> </p>
<p>Што клянешся, чалавеча?</p>
<p>Ну, нашто ж у вочы лгаць?</p>
<p>Быў я ўчора тут пад вечар?</p>
<p> </p>
<p>Янка</p>
<p> </p>
<p>Быў.</p>
<p> </p>
<p>Юрай</p>
<p> </p>
<p>Прасіў ты запытаць,</p>
<p>Чаму бедна ты жывеш?</p>
<p> </p>
<p>Янка</p>
<p> </p>
<p>Але ж.</p>
<p> </p>
<p>Юрай</p>
<p> </p>
<p>Не казаў, каб я пакінуў,</p>
<p>Ну, для памяці сядла?</p>
<p> </p>
<p>Янка</p>
<p> </p>
<p>Знаць не знаю, каб я згінуў,</p>
<p>Не даехаў да сяла!</p>
<p>I навошта мне сядзёлка,</p>
<p>Сам ты, Юрай, пасудзі?</p>
<p>Дзе ж яно тут? То ж не голка!</p>
<p>Пашукай яго, знайдзі!</p>
<p> </p>
<p>Глянуў Янка навакола</p>
<p>Ды гаворыць сціха:</p>
<p>«Бадай яго было гола!</p>
<p>Вось не ведаў ліха!</p>
<p>Тут з цярпення выйдзе ўсякі,</p>
<p>Вось жа скула села!</p>
<p>Дасца мне сядзёлка ў знакі,</p>
<p>Каб яно згарэла!»</p>
<p> </p>
<p>Юрай</p>
<p> </p>
<p>Янка, Янка! Што віляеш?</p>
<p>Каго за нос водзіш?</p>
<p>Ці мяне за дурня маеш?</p>
<p>Што ты плот гародзіш?</p>
<p>Ты араў тут? – зноў пытае</p>
<p>З самага пачатку.</p>
<p>Янка ўсё на вус матае,</p>
<p>Адказвае гладка.</p>
<p>А як толькі аб сядзёлку</p>
<p>Гутарка кранецца,</p>
<p>Кленчыць Янка на падолку,</p>
<p>Божыцца, клянецца</p>
<p>Жонкай, дзецьмі, сваёй скурай,</p>
<p>Што сядла не бачыў.</p>
<p>Як ні біўся, Янкі Юрай</p>
<p>Не пераіначыў.</p>
<p>Праз дзянькі тры ці чатыры</p>
<p>Ідзе Янка ў краму,</p>
<p>Хваліць там сядло без меры</p>
<p>Крамніку Абраму:</p>
<p>– Вось, Абраме, штучку маю –</p>
<p>Сто рублёў за вочы!</p>
<p>– Ну, ну, Янка? – той пытае,</p>
<p>Да тых штук ахвочы.</p>
<p> </p>
<p>Янка</p>
<p> </p>
<p>Эх, сядло ёсць! Каб ты згледзеў,</p>
<p>Каб ты знаў, Абраме,</p>
<p>Ты б дагэтуль і не ўседзеў</p>
<p>Ў гэтай бруднай краме.</p>
<p>Адно золата – страмёны,</p>
<p>Срэбра так і грае,</p>
<p>Само ўсё, як ёсць, чырвона –</p>
<p>Вочы адбірае!</p>
<p> </p>
<p>Так Абрама падбухторыў,–</p>
<p>Знаць, гандляр харошы,–</p>
<p>Што той нават і не спорыў,</p>
<p>Лічыць Янку грошы,</p>
<p>А назаўтра ранічкою</p>
<p>Па сядло йдзе тое.</p>
<p> </p>
<p>Янка</p>
<p> </p>
<p>Што ты, Абрам, Бог з табою!</p>
<p>Дзе сядло? Якое?</p>
<p> </p>
<p>Стаў там Янка сярод хаты,</p>
<p>Вырачыўшы вочы.</p>
<p>Строіць дурня так зацята</p>
<p>I не зарагоча!</p>
<p> </p>
<p>Абрам</p>
<p> </p>
<p>Кінь ты жарты, чалавеча,</p>
<p>Бо тут жарты недарэчы.</p>
<p>Аддай грошы ці сядло,</p>
<p>Каб па-добраму было.</p>
<p> </p>
<p>Янка</p>
<p> </p>
<p>Ты, Абрам, не выпіў часам?</p>
<p>Не сасніў таго сядла?</p>
<p> </p>
<p>Абрам</p>
<p> </p>
<p>Ой, на жарты Янка ласы!</p>
<p>I нашто гэта гула?</p>
<p> </p>
<p>Янка</p>
<p> </p>
<p>Ты папраўдзе ці жартуеш?</p>
<p>Што ты выдумаў, Абрам?</p>
<p> </p>
<p>Абрам</p>
<p> </p>
<p>Слухай, Янка, што бунтуеш?</p>
<p>Ты ж сядлом набіўся сам!</p>
<p>За вочы прадаў</p>
<p>I грошы ўзяў.</p>
<p> </p>
<p>Янка</p>
<p> </p>
<p>О, ўжо грошы! От шалудзька,</p>
<p>Што ка мне ён мае?</p>
<p>Брэша, падла, як той цюцька,</p>
<p>I не падсявае!</p>
<p> </p>
<p>Абрам</p>
<p> </p>
<p>Янка, Янка! Ой не раю</p>
<p>Жартаваць са мною.</p>
<p> </p>
<p>Янка</p>
<p> </p>
<p>Што табе тут,– я пытаю?</p>
<p>Абрам! Што з табою?</p>
<p> </p>
<p>Абрам</p>
<p> </p>
<p>Аддай мне сядло ці грошы!</p>
<p>Уй, мужык, хамула!</p>
<p> </p>
<p>Янка</p>
<p>А не хочаш ты атосы?</p>
<p>Скула табе, скула!</p>
<p> </p>
<p>Абрам</p>
<p> </p>
<p>Ах, круцель, лайдак, зладзюга,</p>
<p>Ліха тваёй долі!</p>
<p>Калі ж гэтак, няхай пуга</p>
<p>У панскай стадоле</p>
<p>Гэтай праўды запытае, –</p>
<p>Пойдзем, Янка, к пану!</p>
<p> </p>
<p>I да Янкі падлятае.</p>
<p>Янка</p>
<p> </p>
<p>Нават і не ўстану:</p>
<p>Як жа я адзеты? Брыдка!</p>
<p>Як ісці да пана?</p>
<p>Хоць бы ў жонкі была світка</p>
<p>Ці кусок рызмана.</p>
<p> </p>
<p>Абрам</p>
<p> </p>
<p>А, спалохаўся, дабродзей?</p>
<p>Нá кажух мой, злодзей,</p>
<p>Пакажу табе я права!</p>
<p>Хай жа Янка не сярдуе.</p>
<p> </p>
<p>Янка</p>
<p> </p>
<p>О, цяпер другая справа!</p>
<p>Ў кажусе – чаму ж, пайду я.</p>
<p>Як судзіцца, дык судзіцца!</p>
<p>Што ж, Абрам, збірайся!</p>
<p>Годзе нам ужо сварыцца,</p>
<p>Ды глядзі – не кайся.</p>
<p> </p>
<p>Апрануўся Янка</p>
<p>У кажух Абрамаў,</p>
<p>Ды ідуць да ганка</p>
<p>Праз панскую браму.</p>
<p> </p>
<p>Абрам</p>
<p> </p>
<p>Ой, паночку, дай, пан, раду,</p>
<p>Бо няма з ім змогі:</p>
<p>Розаг трэба Янку-гаду</p>
<p>I суд панскі строгі.</p>
<p> </p>
<p>I пачаў вярнуць на Янку</p>
<p>За сядло, за абяцанку,</p>
<p>Лаяць яго, клесці.</p>
<p>Янка наш стаяў на ганку,</p>
<p>Слухаў гэтую чытанку,</p>
<p>Не ўстаяў на месцы.</p>
<p> </p>
<p>Янка</p>
<p> </p>
<p>Што пан слухае пустое?</p>
<p>Не вер, пане, гаду:</p>
<p>Дзе мне ўзяць сядло такое?</p>
<p>Зроду я не краду.</p>
<p>I людзей бы пан спытаўся –</p>
<p>Гэта ж быць не можа!</p>
<p>I чаго ён прывязаўся?</p>
<p>Божа ты мой, Божа!</p>
<p>Звар’яцеў Абрам і годзе!</p>
<p>Сам круцель ён, сам ён злодзей,</p>
<p>Каб з яго пагнала дух!</p>
<p>Ён гатоў сказаць, дабродзей,</p>
<p>Што на мне яго кажух!</p>
<p> </p>
<p>Абрам</p>
<p> </p>
<p>Ну, а чый жа?</p>
<p> </p>
<p>Янка</p>
<p> </p>
<p>А што, пане?</p>
<p>Вось і вер Абраму!</p>
<p> </p>
<p>Пан</p>
<p> </p>
<p>Вон, Абраме, вон, галгане!</p>
<p> </p>
<p>I прагнаў яго за браму.</p>
<p> </p>
<p>Янка</p>
<p> </p>
<p>Вось дай Божа пану панства!</p>
<p>Змучыў, гад пракляты...</p>
<p> </p>
<p>Як пачаў жыць ашуканствам,</p>
<p>Янка стаў багаты.</p>
<p> </p>
<p><i>1911,</i></p>
<p>[1929]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>