<div class="container">
<div class="book-utils">
<div id="qrcode"></div>
<a href="/Jakub_Kolas/Matcyna_prycytannie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 19.09.1910 -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Матчына прычытанне -->
<h2><a href="http://knihi.com/Jakub_Kolas/">Якуб Колас</a></h2>
<h2>Матчына прычытанне</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Верхам крыжастым узняўшысь высока,</p>
<p>Хмурыя ёлкі панура шумяць.</p>
<p>Дзе-нідзе вынікне дуб адзінока,</p>
<p>Дзе-нідзе вязы, як вежы, стаяць.</p>
<p> </p>
<p>Дзікае месца! лясы і балоты,</p>
<p>Купін мільёны, кусты лазняка.</p>
<p>Боязна шэпчуць аеры, чароты,</p>
<p>Глуха, трывожна шуміць асака.</p>
<p> </p>
<p>Лозы і травы штось цёмнае баюць.</p>
<p>Што? Невядома для нашых вушэй.</p>
<p>Нетры лясныя спрадвеку хаваюць</p>
<p>Нейкую тайнасць ад вока людзей.</p>
<p> </p>
<p>Чорная грэбля лягла праз балота.</p>
<p>Хвораст, бярвенне, як рэбры, тарчаць,</p>
<p>Грэбля паганая — гразь і плюхота.</p>
<p>Слава нядобрая ходзіць пра гаць!</p>
<p> </p>
<p> </p>
<p>*</p>
<p>Каля грэблі за балотам</p>
<p>Людзі начавалі;</p>
<p>Аж з-пад Пінску шлі пяхотам,</p>
<p>Таварыну гналі.</p>
<p> </p>
<p>Сутунела. Ў цёмным лесе</p>
<p>Галасілі совы.</p>
<p>Нікла ў мроку ўсё Палессе,</p>
<p>Бор драмаў хваёвы.</p>
<p> </p>
<p>На балоце з чаратамі</p>
<p>Лазнякі шапталі,</p>
<p>Дзесь у пушчы, за дубамі,</p>
<p>Пугачы крычалі.</p>
<p> </p>
<p>Месяц бледны срэбрам ліўся</p>
<p>Ў нетры ночы шэрай.</p>
<p>Люд гудзеў і варушыўся,</p>
<p>Заняты вячэрай.</p>
<p> </p>
<p>А касцёрчык так прыветна</p>
<p>Мігацеў-свяціўся,</p>
<p>А над лесам чуць прыметна</p>
<p>Слаўся дым і віўся,</p>
<p> </p>
<p> </p>
<p> </p>
<p>Залатымі матылькамі</p>
<p>Іскаркі ўзляталі</p>
<p>I высока над лістамі</p>
<p>Гаслі, прападалі.</p>
<p> </p>
<p>Зоркі ціха мігацелі,</p>
<p>Разубраўшы неба.</p>
<p>Гаманілі людзі, елі,</p>
<p>Ды не стала хлеба.</p>
<p> </p>
<p>– Слухай, Пётрык, збегай к маме,</p>
<p>Возьмеш хлеба, сала</p>
<p>(А за грэбляй між лясамі</p>
<p>Вёска іх стаяла)! —</p>
<p> </p>
<p>Так дзед кажа да Пятруся,</p>
<p>Хлопчыка малога.</p>
<p>– Калі ж, дзедка, я баюся</p>
<p>Злыдзеня ліхога!</p>
<p> </p>
<p>– Смейся, хлопча: мы ж тут блізка,</p>
<p>А там зараз хаты.</p>
<p>Яшчэ ж рана, месяц нізка.</p>
<p>Чуй — пяюць дзяўчаты!</p>
<p> </p>
<p>*</p>
<p>Час ідзе, бягуць хвіліны.</p>
<p>Дзед чакае ўнука.</p>
<p>I няма, няма хлапчыны,</p>
<p>Аж бярэ дакука.</p>
<p> </p>
<p>Месяц вышай усплывае,</p>
<p>Поўнач недалёка,</p>
<p>Вось і Сітца чудь мігае.</p>
<p>Ледзьве зловіш вокам.</p>
<p> </p>
<p>Позны час, але не спіцца</p>
<p>Базылю старому:</p>
<p>Што магло б там прылучыцца</p>
<p>Петрусю малому?</p>
<p> </p>
<p>Што ж дагэтуль не прыходзіць?</p>
<p>Час вярнуцца з дому...</p>
<p>Думка думку ў дзеда родзіць,</p>
<p>Неспакой старому.</p>
<p> </p>
<p>I нарэшце не ў трыванне.</p>
<p>Нейкі страх вярзецца,</p>
<p>Не бярэ сон ані звання,</p>
<p>Дзед дамоў пляцецца.</p>
<p> </p>
<p>Глуха, пуста. Сном глыбокім</p>
<p>Спяць па хатах людзі.</p>
<p>Цісне землю ночка мрокам,</p>
<p>Ноч сысці марудзіць.</p>
<p> </p>
<p>– Дома Пётра? — дзед спытаўся.</p>
<p>– Не, няма! Дзівота!..</p>
<p>I трывога, рух падняўся,</p>
<p>Клопат, страх, згрызота...</p>
<p> </p>
<p> </p>
<p>*</p>
<p>Сярод грэблі, між бярвення,</p>
<p>Ўвесь гразёй заліты, –</p>
<p>Божа мілы! вось здарэнне! –</p>
<p>Як бы кім забіты,</p>
<p> </p>
<p>Трупік Пётры знайшлі людзі,</p>
<p>Што ганялі стадка.</p>
<p>Прыйшла маці ды рве грудзі.</p>
<p>«Ой, дзіця, дзіцятка!</p>
<p> </p>
<p>Мой сыночак залаценькі!</p>
<p>Ачніся, зірні ты!»</p>
<p>А ён, бедны, нежывенькі,</p>
<p>Вочачкі закрыты.</p>
<p> </p>
<p>Плача маці, лямантуе,—</p>
<p>Раздзірае душу!</p>
<p>Ды сыночка не ўратуе,</p>
<p>Смерці сну не зрушыць.</p>
<p> </p>
<p> </p>
<p>*</p>
<p>З таго часу, чалавеча,</p>
<p>Толькі ночка гляне,</p>
<p>На тэй грэблі голас нечы</p>
<p>Прычытоўваць стане,—</p>
<p>На тым месцы, дзе маленькі</p>
<p>Быў Пятрусь забіты:</p>
<p>«Мой сыночак залаценькі!</p>
<p>Ачніся, зірні ты!»</p>
<p> </p>
<p>19/ІХ 1910</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>