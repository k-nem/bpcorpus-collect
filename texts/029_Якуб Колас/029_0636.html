<div class="container">
<div class="book-utils">
<div id="qrcode"></div>
<a href="/Jakub_Kolas/Pyl.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1926 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пыл -->
<h2><a href="http://knihi.com/Jakub_Kolas/">Якуб Колас</a></h2>
<h2>Пыл</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Уздоўж пясчанае дарогі,</p>
<p>Дзе гурт авец прагнаў пастух,</p>
<p>Узняўся пыл, нямы, бязногі.</p>
<p>Паветра, поўнае знямогі,</p>
<p>Не скалыхне, стаіла дух.</p>
<p> </p>
<p>У проразь хвой, бы здань пажару,</p>
<p>Штось грозіць чырвані рука,</p>
<p>I тоіць лес якуюсь мару.</p>
<p>А цёмны ўсход выводзіць хмару</p>
<p>Ды шле зарніцы здаляка.</p>
<p> </p>
<p>Знікае месячык двурогі,</p>
<p>I зоркі хмурацца ўгары.</p>
<p>У шатах боязні-трывогі</p>
<p>Маўчаць знямелыя разлогі,</p>
<p>I ў страсе млее дуб стары.</p>
<p> </p>
<p>Эх, не здарма, відаць, зарніцы</p>
<p>Віхрацца ў хмарах, не здарма.</p>
<p>Чакайце, людзі, навальніцы,</p>
<p>Бо перапоўнены крыніцы...</p>
<p>Чарнее ноч, гусцее цьма.</p>
<p> </p>
<p>I толькі пыл адзін, маўклівы,</p>
<p>Без страху клопату, наўсхіл,</p>
<p>Плыве, здаволены, шчаслівы,</p>
<p>Бо што яму той лёс імглівы?</p>
<p>Бо не падзеш ніжэй, як пыл.</p>
<p> </p>
<p>Плыве пылок, бы дым-заслона,</p>
<p>I, асядаючы на дол,</p>
<p>Хавае думку затаёна.</p>
<p>Няма тут роднага загона,</p>
<p>Яму чужое ўсе наўкол.</p>
<p> </p>
<p> </p>
<p>1926</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>