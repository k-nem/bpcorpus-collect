<div class="container">
<div class="book-utils">
<div id="qrcode"></div>
<a href="/Jakub_Kolas/Starasc_nie_radasc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 29.03.1912 -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Старасць не радасць -->
<h2><a href="http://knihi.com/Jakub_Kolas/">Якуб Колас</a></h2>
<h2>Старасць не радасць</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Аб чым гэта думае стары Базыль, седзячы ўсю зіму на печы, а вясною і летам дзе-небудзь на дварэ або на прызбе ў халадку? Сядзіць ён цэлымі гадзінамі і моўчкі пакурвае такую ж старую, як і ён, люлечку, і сліна часта цячэ па кароценькім цыбучку. Падыдзе да яго хто – сын ці нявестка, ці ўнук, або хто з суседзяў, ён скажа колькі слоў, і скажа ціха, спакойным роўным голасам. У гэтым голасе не чутно ні задору маладосці, ні злосці і крыўды сталага чалавека, ні жальбы старасці. Так гаворыць толькі той, хто ўсё перажыў, усё пахаваў, каму ўжо нічога не засталося ў жыцці. Скажа ды зноў сядзіць маўчком, апусціўшы многа пажыўшую на свеце пасівелую галаву.</p>
<p>А была і яго пара! Была ў яго маладосць, былі сілы і здароўе, радасці і надзеі, былі і нягоды, а іх нават было больш, як дабра. Гучны, поўны сілы голас яго не раз калісь будзіў поле, як з конікам ціха ішоў ён за сошкай або як востраю касою рэзаў траву ў лузе, ці як сякерай ссякаў ён векавыя дзеравякі ў лясах і выдзіраў з зямлі глыбока і моцна засеўшыя ў ёй карчы, каб прыгатаваць для збажынкі мяккую пасцельку.</p>
<p>I дзе яно ўсё падзелася?</p>
<p>Ці было ўсё гэта?</p>
<p>Жыў чалавек на свеце, многа бачыў усякай прыгоды, не адно пакаленне прайшло перад вачыма старога Базыля, а прыйшла пара, і здаецца, што ты як бы і не жыў на свеце, як бы ўсё гэта рабілася ў сне, бо ўсё злілося ў адну чорную пляму, якая вось-вось гатова патануць у багне прошласці.</p>
<p>Выйдзе стары Базыль на вуліцу і сядзе на прызбе. Ён ужо нічога не бачыць, толькі вушы яшчэ злучаюць яго з жыццём, якое шуміць і гамоніць усюды, ідзе ды ідзе сваім парадкам, але сам Базыль стаіць збоку, здалёк ад яго. Шарасцяць па пяску вуліцы калёсы і крэкчуць ад цяжару наваленага гною ці дроў, барабаніць пустое вядро на плячах маладзіцы ці дзяўчыны, з рэчкі далятае крык плытнікаў і рыбакоў, дзесьці збоку звонка гучаць дзіцячыя галасы, адным словам, адусюль даносяцца зыкі жыцця; усе, каму яшчэ трэба прайсці свой круг, шумяць і гамоняць і робяць сваю работу. Адзін толькі Базыль лішні тут і ўсім чужы, толькі для аднаго яго міма праходзіць гэтае жыццё.</p>
<p>I сядзіць ён, пакурвае старую люльку, абапёршыся на кіёчак, і нешта думае, апусціўшы ў зямлю свае невідушчыя вочы. Аб чым жа ён думае? Можа, аб тым, што ён такі адзінокі і забыты, што ўсе яго таварышы даўно ўжо ляжаць пад крыжамі і толькі ён, як той стары падгніўшы дуб, растраціўшы сваё лісце, стаіць між зялёнымі дубамі і ўжо не можа спяваць з імі ў адзін тон песню жыцця.</p>
<p>Адно толькі чуецца ў гэтых думках – старасць, чуецца ў іх смутак, бо цяжка стаяць над магілаю свайго жыцця і пазіраць на яго разваліны.</p>
<p> </p>
<p><i>29/ІІІ–1912 г.</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>