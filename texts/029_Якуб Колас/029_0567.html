<div class="container">
<div class="book-utils">
<div id="qrcode"></div>
<a href="/Jakub_Kolas/Pastuch_i_aviecki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 04.1907 -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пастух i авечкі -->
<!-- HEADER_FIELD Title2: (Са зборніка «Другое чытанне для дзяцей беларусаў») -->
<h2><a href="http://knihi.com/Jakub_Kolas/">Якуб Колас</a></h2>
<h2>Пастух i авечкі</h2>
<h2 class="title2">(Са зборніка «Другое чытанне для дзяцей беларусаў»)</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У пастуха было у стадзе</p>
<p>Больш за тысячу авец,</p>
<p>I трымаў ён іх ў аградзе,</p>
<p>Дзе рос адзін мох і сівец.</p>
<p> </p>
<p>Авечкі часта галадалі,</p>
<p>Ягняткі дохлі маладыя.</p>
<p>Трыбухатыя, худыя</p>
<p>Авечкі ногі чуць цягалі.</p>
<p> </p>
<p>А за парканам раслі травы,</p>
<p>Ішлі палі падрад у лавы,</p>
<p>Гай зялёны, лес чарнявы,</p>
<p>Рос і хвойнік маладнявы.</p>
<p> </p>
<p>Авечкі ў дзіркі пазіралі</p>
<p>I слінкі, бедныя, глыталі.</p>
<p>Жыць далей так не стала сілы –</p>
<p>Трыбух сцягнула ім і жылы.</p>
<p> </p>
<p>I што ж рабіць было ўжо стаду.</p>
<p>Вось бараны прыйшлі на раду.</p>
<p> </p>
<p>Пабляялі тры гадзіны,</p>
<p>Трохі змялі сабе спіны</p>
<p>(Аж да бойкі тут дайшло).</p>
<p>А назаўтра, ўстаўшы рана,</p>
<p>Да свайго пайшлі Сцяпана</p>
<p>(Дзесяць штук усіх пайшло).</p>
<p>Сам пастух сядзеў у хаце,</p>
<p>Стрыг авечак, скуру дзёр,</p>
<p>Ды гуляў каля азёр</p>
<p>I качаўся ў сенажаці.</p>
<p>Выйшаў ўперад, пакланіўся</p>
<p>Пастуху стары баран</p>
<p>I сказаў:  «Вяльможны пан!</p>
<p>Ці на нас ты прагнявіўся,</p>
<p>Ці за што ты нас караеш,</p>
<p>Што ў загон нас заганяеш.</p>
<p>Б’юць падпаскі нас няшчадна,</p>
<p>Нас сабакамі цкуюць,</p>
<p>Дарма воўну нашу рвуць...»</p>
<p>Гаварыў ён доўга, складна.</p>
<p>Пастух слухаў усё да слова.</p>
<p>– Зробім, – кажа, – усё нанова:</p>
<p>Волю дам вам, небажаткі;</p>
<p>Будуць цешыцца ягняткі,</p>
<p>Вас не будуць болей біць,</p>
<p>Будзе што вам есці, піць...</p>
<p>Забляяла усё стада,</p>
<p>Скача з радасці грамада...</p>
<p>К пастуху прыйшлі падпаскі,</p>
<p>Сталі радзіцца яны,</p>
<p>Каб не страціць ў стадзе ласкі,</p>
<p>Каб маўчалі бараны.</p>
<p>Што ж, пусціць авец на волю?</p>
<p>Больш работы будзе ім:</p>
<p>Авец трудна пасвіць ў полі;</p>
<p>Як заманіш іх і чым.</p>
<p>Покі там яны судзілі,</p>
<p>Злосць напала на авец.</p>
<p>Бараны паркан пабілі.</p>
<p>Бачаць – кепскі тут канец.</p>
<p>Бягуць падпаскі, пастух з імі:</p>
<p>– Стойце, стойце! Усё дамо.</p>
<p>Скінем цяжкае ярмо.</p>
<p>– Эй, падпаскі! жэрдзе вымі!</p>
<p>Як пачула стада волю,</p>
<p>Дык давай гуляць па полю –</p>
<p>Па аўсе, ды па ячмені.</p>
<p>Сціснуў палку пастух ў жмені:</p>
<p>– Мы ж далі ім, што хацелі,</p>
<p>На зямлі ляжыць паркан,</p>
<p>А яны авёс паелі!</p>
<p>Кліч сабак сюды, Іван!</p>
<p> </p>
<p>Як вам, хлопчыкі, здаецца:</p>
<p>Як я ў кадзь вады налью,</p>
<p>Клёпкі вон падастаю,</p>
<p>Дык вада ці астанецца?</p>
<p> </p>
<p>Красавік, 1907</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>