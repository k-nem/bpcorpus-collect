<div class="container">
<div class="book-utils">
<div id="qrcode"></div>
<a href="/Jakub_Kolas/Paulukova_biada.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1910,[1929] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Паўлюкова бяда -->
<h2><a href="http://knihi.com/Jakub_Kolas/">Якуб Колас</a></h2>
<h2>Паўлюкова бяда</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>На дварэ даўно сцямнела.</p>
<p>Людзі ў вёсках леглі спаць,</p>
<p>Толькі моладзь не хацела</p>
<p>Слаўны вечар пакідаць.</p>
<p>I дапраўды: быў прыўдалы</p>
<p>Першы цёплы вечарок!</p>
<p>Прэллю пахнуў грунт адталы,</p>
<p>Глуха булькаў ручаёк,</p>
<p>Аб вясне разносіў весці</p>
<p>Мілым шэпатам сваім.</p>
<p>Смех дрыжаў у адным месцы,</p>
<p>Песні чуліся ў другім.</p>
<p>Так зычліва ззялі зоры,</p>
<p>Мабыць радыя вясне,</p>
<p>А знямелыя прасторы</p>
<p>Штось таілі ў цішыне,</p>
<p>Мусіць, радасць, бо дзяўчаты</p>
<p>Спевы ладзілі ў сяле.</p>
<p>А Паўло, йдучы дахаты,</p>
<p>Быў зусім навесяле.</p>
<p>– Ці тая дарога,</p>
<p>Ці не тая? –</p>
<p>Сам сябе, нябога,</p>
<p>Ён пытае. –</p>
<p>Дзе ты ходзіш, Паўлючок,</p>
<p>Гэтак позна?..</p>
<p>Ну, ну, годзе!.. Маўчок.</p>
<p>Выпіць можна!</p>
<p>Пі, але розум май,</p>
<p>Меру, браце,</p>
<p>I парадак трымай,</p>
<p>Вядзі ў хаце!</p>
<p>Чалавек жа з цябе –</p>
<p>Ой, гаручы!</p>
<p>Кожны д’ябал скубе,</p>
<p>Гад смярдзючы!</p>
<p>Не адзін жа такі</p>
<p>Ты на свеце.</p>
<p>Плюнь, Паўлюк! Паўлюкі,</p>
<p>Пацярпеце!</p>
<p>Ды чаго мне цярпець?</p>
<p>Што цярпенне?!.</p>
<p>Ша, Паўлюк, не дурэць –</p>
<p>Тут каменне!</p>
<p>Ой, глядзі, там раўкі...</p>
<p>Стой ты, морда!..</p>
<p>Не, Паўлюк не такі,</p>
<p>Ідзе цвёрда!</p>
<p>Не ўпадзе, не ўпадзе,</p>
<p>Хоць і вып’е.</p>
<p>Гартаваны ў бядзе,</p>
<p>Не, не грыб я!..</p>
<p>Стой!.. Бадай жа ты спух –</p>
<p>Паваліўся!</p>
<p>Ну і зух з цябе, зух!</p>
<p>А хваліўся!</p>
<p>Пачакай, не пары</p>
<p>Так гарачкі!</p>
<p>Ах, ядры, да ядры</p>
<p>Тваю качку!</p>
<p>Ці ж не бачыш, дурны,</p>
<p>Ты прычыны?</p>
<p>Вінаваты яны,</p>
<p>Раўчавіны!</p>
<p>Тут не хмель вінават</p>
<p>I не ногі.</p>
<p>Паднімайся, мой брат,</p>
<p>Не будзь строгі!..</p>
<p>Дзеткі... эх, бедакі!</p>
<p>I ты, жонка!</p>
<p>Тата ваш не такі –</p>
<p>Ёсць скарбонка!</p>
<p>Ось дзе, ось дзе яны,</p>
<p>Грашаняткі!</p>
<p>З імі будзем паны,</p>
<p>Небажаткі!</p>
<p>Зарабляў ад Каляд</p>
<p>Усю зіму,</p>
<p>Не паддаўся ты, брат,</p>
<p>I Яхіму!</p>
<p> </p>
<p> </p>
<h3><a id="chapter2"></a>II</h3>
<p> </p>
<p>«Вось я й дома, дзякуй Богу,–</p>
<p>Сам сабе сказаў Паўлюк. –</p>
<p>Расцягнуў жа чорт дарогу –</p>
<p>Унь які зрабіў ты крук!..</p>
<p>Эх, не хата, а хібарка!</p>
<p>Цыц! Замкніся, Паўлючок!</p>
<p>Спіце, дзеткі! Спі ты, Дарка, –</p>
<p>Павал п’яны, як глячок!»</p>
<p> </p>
<p>Прытуліўся ён да плоту,</p>
<p>Нібы ўжо ў сваім куту,</p>
<p>I скрозь п'яную дрымоту</p>
<p>Меле розную лухту.</p>
<p>У яго мазгах зацьменне,</p>
<p>I здаецца Паўлюку,</p>
<p>Што ён сеў не на каменне,</p>
<p>А на печы у кутку.</p>
<p>Праўда, печ халаднавата,</p>
<p>Дый адкуль там быць цяплу?</p>
<p>Ветрам шыта яго хата</p>
<p>I ліпіць, як на калу,</p>
<p>Сцены тонкі і дзіравы.</p>
<p>Гвалт крычы хоць – няма дроў.</p>
<p>Холад злосна дзьме з-пад лавы,</p>
<p>Як бы мех той кавалёў.</p>
<p> </p>
<p>«Бадай вас спалілі дымы,</p>
<p>I хаты такія і печы!</p>
<p>Няма, відаць, горшай турмы,</p>
<p>Як гэты прыпынак галечы.</p>
<p>Дзівота, які ты жывучы,</p>
<p>Ну, проста, як кот!»</p>
<p> </p>
<p>I вешае Павал анучы</p>
<p>I лапці на плот:</p>
<p>«Хай зá нач прасохнуць на печы.</p>
<p>I выпіў ты, Павал, а робіш дарэчы!»</p>
<p> </p>
<p>I грошы дастаў ён з кішэні,</p>
<p>Памацаў квіткі,</p>
<p>Іх трохі пагоцкаў у жмені</p>
<p>Ды ў плот пад віткі!</p>
<p> </p>
<p>«Нашто ў кішэні іх дзяржаць?</p>
<p>Няхай пад балькаю ляжаць:</p>
<p>Заснеш –</p>
<p>Памнеш!</p>
<p>А заўтра ўставай, брат, раней...</p>
<p>Але ж дзьме, падла, з сяней!»</p>
<p>Вось сяк-так прымайстраваўся</p>
<p>На халодных камянёх,</p>
<p>Звіўся ў крэндзель, скарцаваўся</p>
<p>I заснуў, як толькі лёг.</p>
<p> </p>
<p> </p>
<p>* * *</p>
<p> </p>
<p>Прачнуўся назаўтра Паўлюк,</p>
<p>Зірнуў на пасцель,</p>
<p>I ног ён не чуе і рук,</p>
<p>Прапаў яго хмель.</p>
<p>Ён цоп за кішэню, другую, –</p>
<p>А грошай няма!</p>
<p>I пазуху вытрас пустую,</p>
<p>Калошы, – дарма!</p>
<p>Агледзеў усе закарвашкі,</p>
<p>Каменне і плот,</p>
<p>I ўздых вырываецца цяжкі,</p>
<p>I кідае ў пот.</p>
<p>Нуда агарнула такая,</p>
<p>Знямеў чалавек!</p>
<p>I грошай ён больш не шукае –</p>
<p>Прапалі навек!</p>
<p>Бы сціснуў яго ў самоце</p>
<p>Жалезны абруч...</p>
<p>Вісяць адны лапці на плоце</p>
<p>Ды пара ануч.</p>
<p> </p>
<p><i>1910, [1929]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>