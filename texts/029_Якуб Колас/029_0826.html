<div class="container">
<div class="book-utils">
<div id="qrcode"></div>
<a href="/Jakub_Kolas/Jak_pop_zrabiusia_avijataram.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1927] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Як поп зрабіўся авіятарам -->
<h2><a href="http://knihi.com/Jakub_Kolas/">Якуб Колас</a></h2>
<h2>Як поп зрабіўся авіятарам</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>На Палессі былі</p>
<p>Розныя праявы,</p>
<p>Быў і з гэтым папом</p>
<p>Выпадак цікавы.</p>
<p>Поп Мікіта</p>
<p>Сеяў жыта</p>
<p>I аўсы і грэчкі,</p>
<p>А ў святыя дні нядзелі</p>
<p>Ён таксама быў пры дзеле –</p>
<p>Стрыг авечкі.</p>
<p>Пасвіў шчыра іх, старанна;</p>
<p>Клопат з імі ж – пастаянна,</p>
<p>Як усім вядома:</p>
<p>То іх трэба гнаць у споведзь,</p>
<p>То іх чэрці часта ловяць,</p>
<p>Як таго Арцёма.</p>
<p>Трэба было мець смякалку</p>
<p>У руках дзяржаць Міхалку,</p>
<p>Пад сваім аховам,</p>
<p>I Таклюсю і Мар’янку,–</p>
<p>Проста з самага ўжо ранку</p>
<p>Навучай іх словам.</p>
<p>Ну, як бачыце, турбот</p>
<p>У Мікіты повен рот.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Паміж лесу над балотам,</p>
<p>Дзе лаза шуміць з чаротам,</p>
<p>Была пасека ў папа,</p>
<p>Гонаў добрая капа.</p>
<p>Вось ён ранняю вясною,</p>
<p>Навазіўшы туды гною,</p>
<p>Заваліў аўсом аблог</p>
<p>Па балота ад дарог.</p>
<p>Не ўзышоў авёс як трэба –</p>
<p>Бах! Бяду паслала неба:</p>
<p>Па аўсянай той зямлі</p>
<p>Пахаджаюць жураўлі.</p>
<p>Ходзяць, топчуцца, заразы...</p>
<p>Вось дзе ліха даўгавяза!</p>
<p>Як бы чорт іх тут нанёс.</p>
<p>I дзяўбуць папоў авёс.</p>
<p>Тужыць поп з тае напасці –</p>
<p>Можа тут авёс прапасці.</p>
<p>Нечаканая бяда –</p>
<p>Падзяўбе яго брыда.</p>
<p>Ц і т</p>
<p> </p>
<p>– Бяда, бацюшка, але ж:</p>
<p>I насення не збярэш.</p>
<p> </p>
<p>З Цітам бацюшка паохаў.</p>
<p>Ціт быў спрытны, хітры троха,</p>
<p>Пры папу працёрся век,</p>
<p>I з мазгамі чалавек.</p>
<p> </p>
<p>– Вось што, бацюшка, зрабі ты,</p>
<p>Будзе танна і сярдзіта:</p>
<p>У гарэлцы аўса намачы</p>
<p>Ды за імі ты сам пасачы.</p>
<p>Наядуцца аўса, паўпіваюцца,</p>
<p>З ног, пабачыш ты сам, паскідаюцца,</p>
<p>I навяжаш ты іх цэлы воз.</p>
<p>Будзе мяса табе і авёс.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Павесялеў наш поп:</p>
<p>Навёў Ціт на троп.</p>
<p> </p>
<p>Намачыў поп аўса з паўасміны</p>
<p>Ды занёс яго на лядзіны.</p>
<p>Надзяўбліся аўса жураўлі,</p>
<p>Упіліся, ляжаць на раллі.</p>
<p>У бацюшкі сэрца заёкала.</p>
<p>Абкруціўся вужышчам навокала</p>
<p>Ды давай жураўлёў ён кілзаць,</p>
<p>Цыбатыя ногі вязаць,</p>
<p>Да вужышча прывязваць аборкамі</p>
<p>Не хадзеце чужымі разоркамі,</p>
<p>Не дзяўбеце аўса вы паповага</p>
<p>I не квапцеся на гатовае.</p>
<p> </p>
<p>Вяжа поп, бярэ ахвота,</p>
<p>А яны ляжаць, як мост,</p>
<p>Як ваякаў п’яных рота...</p>
<p>Дзякуй Богу, – мінуў пост.</p>
<p>Поп хапаецца, пацее,</p>
<p>Каб усіх іх павязаць,</p>
<p>Кліча Ціта і Мацея</p>
<p>Дзіва тое паказаць.</p>
<p> </p>
<p>Жураўлі ад тога крыку</p>
<p>Хмель сагналі з галавы,</p>
<p>Закрычалі раптам дзіка.</p>
<p>Поп ні мёртвы ні жывы:</p>
<p>Адрываецца поп ад зямлі,</p>
<p>Паляцелі з папом жураўлі!</p>
<p> </p>
<p>Ой, ляцяць жураўлі,</p>
<p>Не спыняюцца,</p>
<p>Валасы ж у папа</p>
<p>Развяваюцца,</p>
<p>I гуляюць вятры</p>
<p>Там з халмідаю,</p>
<p>Поп нагою таўчэ,</p>
<p>Нібы дзідаю.</p>
<p>Ды няма-няма</p>
<p>Там апоранькі,</p>
<p>Жураўлі ж нясуць,</p>
<p>Нясуць скоранька</p>
<p>Над балотамі,</p>
<p>Над чаротамі,</p>
<p>Ды над лозамі</p>
<p>Над бярозамі...</p>
<p> </p>
<p>Раскруцілася вужышча.</p>
<p>У вушах тут як засвішча!..</p>
<p>Птушкі ўгору, а наш поп</p>
<p>Паляцеў уніз, як сноп,</p>
<p>Ды ў балота тое – гоп.</p>
<p>А там – купіны, трава</p>
<p>Ды папова галава.</p>
<p> </p>
<p> </p>
<h3><a id="chapter4"></a>IV</h3>
<p> </p>
<p>Поп на купіне завіс</p>
<p>I – ні ўгору і ні ўніз.</p>
<p>I давай ён галасіць,</p>
<p>Клікаць помач і прасіць:</p>
<p>«Гвалт, ратуйце, людзі!</p>
<p>Я ў гразі па грудзі».</p>
<p>На балоце</p>
<p>У самоце</p>
<p>Паляшук дзесь драў лазу.</p>
<p>Баця-коце</p>
<p>Ў адзіноце</p>
<p>Тут гатоў пусціць слязу.</p>
<p>Чуе Саўка –</p>
<p>Не забаўка.</p>
<p>Што за ліха? Хто крычыць?</p>
<p>Азірнуўся –</p>
<p>Здрыгануўся:</p>
<p>Галава з травы тырчыць...</p>
<p>Вось задача –</p>
<p>Чорт, няйначай!..</p>
<p>Хто ж тут можа быць другі?</p>
<p>Валасаты</p>
<p>I гарласты...</p>
<p>Збіўся Саўка наш з нагі.</p>
<p> </p>
<p>Саўка</p>
<p> </p>
<p>Хто такі ты?</p>
<p> </p>
<p>Поп</p>
<p> </p>
<p>Поп Мікіта.</p>
<p> </p>
<p>Саўка</p>
<p> </p>
<p>Што ж тут робіш, сатана?</p>
<p> </p>
<p>Поп</p>
<p> </p>
<p>Падыдзі ты</p>
<p>Да Мікіты, –</p>
<p>Зайздрасць – во мая віна.</p>
<p> </p>
<p>Саўка</p>
<p> </p>
<p>Брэшаш, сабака:</p>
<p>Ты не поп, а чарцяка!</p>
<p> </p>
<p> </p>
<p>Поп</p>
<p> </p>
<p>Дальбог жа, я – поп, бацюшка ваш!..</p>
<p>Уваж ты мне, Саўка, уваж!</p>
<p> </p>
<p>Саўка</p>
<p> </p>
<p>Ці чулі яго, абармота!</p>
<p>Хіба месца папова – балота?</p>
<p>Хлусіш, нячыстая сіла!</p>
<p>Калі поп, пакажы мне кадзіла!</p>
<p> </p>
<p>Поп</p>
<p> </p>
<p>Ратуй мяне, Саўка:</p>
<p>Дальбог жа, я – поп!</p>
<p> </p>
<p>Саўка</p>
<p> </p>
<p>А дзе камілаўка</p>
<p>Твая, асталоп?</p>
<p>Манюка ты, звадыяш,</p>
<p>А не бацюшка наш!</p>
<p> </p>
<p>Поп</p>
<p> </p>
<p>Поп я, Савачка, поп!</p>
<p>Глядзі – хрышчу лоб.</p>
<p>Падышоў Саўка бліжай –</p>
<p>Нібы поп з бародкай рыжай.</p>
<p>Узяў Саўка ў рукі</p>
<p>Добрую лазіну.</p>
<p> </p>
<p>Саўка</p>
<p> </p>
<p>Хрысцішся? А ну-ка</p>
<p>Я нахрышчу табе спіну!</p>
<p>«У імя айца!» – і сёрб!</p>
<p>«I сына!» – ды ў горб!</p>
<p>«I святога духа!» –</p>
<p>I лясь бацю з-за вуха! –</p>
<p>Ну, вось цяпер бачу, што поп, –</p>
<p>Памагу з ахвотай.</p>
<p>I пад пахі бацю згроб,</p>
<p>Выцягнуў з балота.</p>
<p> </p>
<p><i>1926, </i></p>
<p>[1927]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>