<div class="container">
<div class="book-utils">
<div id="qrcode"></div>
<a href="/Jakub_Kolas/Kaladny_viecar.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Калядны вечар -->
<h2><a href="http://knihi.com/Jakub_Kolas/">Якуб Колас</a></h2>
<h2>Калядны вечар</h2>
<div style="height: 3rem"></div>
<!-- TOC_BEGIN -->
<a href="#chapter1">* * *</a><br/>
<a href="#chapter2">* * *</a><br/>
<a href="#chapter3">* * *</a><br/>
<br/><br/>
<!-- TOC_END -->
<!-- BOOK_BEGIN -->
<p>Здаецца, сам свет гатовіўся як можна лепш сустрэць калядны вечар.</p>
<p>Было ціха. Над белай зямлёй звіслі бясформенныя сівыя хмары. Лес перастаў хістацца, маўчаў, закрыўшыся белым інеем, усё роўна як узлажыў к святу чыстую кашулю. А стройныя елкі падымалі свае галовы высока над другімі дрэвамі, і вырысоўваліся ў небе іх вяршыні, як крыжыкі, як вежы цэркваў.</p>
<p>За дзень перад Куццёю ляснік Тарас яшчэ досвіту ехаў гасцінцам у горад Н. Кожны год даводзілася яму ездзіць перад калядамі ў замак. Гэта язда падабалася Тарасу: яго пасылалі, як растаропнага служаку, а ў замку яго зналі ўсе паны і любілі. А самае важнае тое, што Тарас возьме з горада свайго сына, Паўлюка, які апошні год вучыўся ў семінарыі. Паўлюк – гордасць Тараса, прычына людской зайздрасці.</p>
<p>Тарас купіў на дарогу пачак папярос за тры капейкі, каб не так сцішна было аднаму ў полі і каб не вазіцца з курэннем на холадзе. У палукашку ў санях ляжала штук пятнаццаць зайцаў, рыба, сушаныя грыбы. Гэта – гасцінец на Куццю замкавым панам ад пана ляснічага.</p>
<p> </p>
<p> </p>
<h3><a id="chapter1"></a>* * *</h3>
<p> </p>
<p>Тарасава пасада стаяла каля самага лесу, што цягнуўся, як падкова, роўным паўкругам. Тут жа каля хаты цякла рэчка-крыніца. Толькі самыя траскучыя маразы засцілалі яе пялёнкаю лёду.</p>
<p>Цяпер у Тарасавай хаце кіпела работа, – гатовіліся да свята, да каляднага вечара, таго вечара, якога так нецярпліва чакаюць дзеці і які так многа прыносіць радаснага ў шэрае жыццё простага чалавека.</p>
<p>Два старэйшыя Тарасавы сыны – а яны ўжо былі праўдзівыя дзецюкі – уходжваліся на дварэ: загатаўлялі каровам трасянку, секлі і пілавалі дровы. А іх дзядзька, Андрэй, меншы Тарасаў брат, залажыўшы сякерку за пояс, пайшоў трэсці свае кошыкі. Андрэй быў заўзяты рыбак.</p>
<p>А самая важная работа ішла ў хаце. Сягоння Кася раней запаліла ў печы. Белаваты дымок роўна падымаўся ўгару і расплываўся высока ў ціхім марозным паветры. Каля печы стаяў ужо заслон, накрыты чыстым настольнікам. На адным яго канцы стаяла ражка з цестам. Скавароды весела брынчалі па прыпеку, і мяккія гарачыя аладкі кідаліся, як ігрушы, спрытнаю рукою Касі. Уся лава проці печы была застаўлена міскамі, гарнушкамі, гаршкамі з усякімі прыпасамі для вячэры.</p>
<p>Пачынала змяркацца.</p>
<p>У покуце на сене ўжо важна стаяў гаршчок з куццёю. Мужчыны ўхадзіліся і цяпер мыліся ў ночвах. Дзядзька засеў брыцца. Малыя даўно памыліся, прыбраліся і гатовы былі сесці за стол.</p>
<p>У хаце было ціха. Усе стараліся трымаць сябе як можна прыстойней. Нават гарбуз Міхась трымаўся, як сталы чалавек.</p>
<p>Невялічкая лямпачка, вісячы над сталом, надавала хаце нешта незвычайнае і новае.</p>
<p>Вясёлы вечар! Усе нецярпліва чакалі Тараса і Паўлюка, асабліва Паўлюка. Такі ён быў слаўны хлопец! Дый бачылі яго даўно – паўгода, дзякуй Богу, прайшло ўжо, як Паўлюка не было дома.</p>
<p> </p>
<p> </p>
<h3><a id="chapter2"></a>* * *</h3>
<p> </p>
<p>– Міхась! Міхась! Хадзі сюды! – падклікаў да сябе Пятрусь Міхася.</p>
<p>Два браты, самыя меншыя Тарасавы сыны, выбіралі цёмны куток і пачыналі весці гутарку.</p>
<p>– Ну, дзе, ты думаеш, цяпер Каляды? – пытаўся Пятрусь.</p>
<p>– Дзе ж? – адказаў, не думаючы, Міхась. – У Мінску. За гадзіну і да нас прыйдуць.</p>
<p>– Ото дурань! Ці ж можна за гадзіну прыйсці з Мінска.</p>
<p>– Дык яны на машыне прыедуць, – не здаваўся Міхась.</p>
<p>– Дурны ты! Каляды ж нежывыя. Дзень такі – Каляды, свята, –тлумачыў Пятрусь Міхасю.</p>
<p>Тут гутарка на хвіліну абрывалася.</p>
<p>– Зараз прыедзе тата з Паўлюком, – пачынаў Міхась, як бы гаворачы сам з сабою, і яго круглыя цёмныя вочкі былі поўныя ціхіх думак.</p>
<p>Усе ў хаце чакалі Паўлюка і аб ім толькі і думалі. Дзядзька Андрэй зрабіў яму прыгожую шафку для кніг і прыбіў яе каля сцяны, дзе спаў Паўлюк. Маці паклапацілася напхаць мяккі сяннік і прыгатаваць чыстую пасцель. Старэйшы сын, Алесь, расстараўся другую стрэльбу, каб пайсці з Паўлюком на зайцаў. А Пятрусь і Міхась вывучылі ўвесь буквар, бо Паўлюк дакляраваў ім за гэта кніжак з малюнкамі.</p>
<p>Міхась з Петрусём тым часам гаварылі зноў. Цяпер размова ішла аб вячэры.</p>
<p>– Ты толькі, Міхась, не накідайся адразу на яду, – асцерагаў Міхася Пятрусь: – бо мама штораз будзе даваць смачнейшую страву. Я летась падашукаўся. Паставілі верашчаку, дык я давай хлыстаць. Потым даюць квас, ды такі смачны. Я – за квас. Далей, смажаная рыба... Вячэра яшчэ ў палавіне, а мяне ўжо хоць на пупе круці.</p>
<p>– А заўтра мы будзем шукаць на стале зерняты?</p>
<p>– А як жа? I якіх зернят больш будзе, тое збожжа налета лепш уродзіцца.</p>
<p>– Алесь елку нясе! – крыкнуў Міхась.</p>
<p>Харошанькую, зялёную, купчастую елачку паставілі каля стала.</p>
<p>– А ёй тут добранька: цёпла! –гаварыў ён і заліваўся вясёлым смехам.</p>
<p> </p>
<h3><a id="chapter3"></a>* * *</h3>
<p> </p>
<p>На дварэ забрахаў стары Жук. Усе кінуліся да акна.</p>
<p>– Прыехалі!</p>
<p>Андрэй з Алесем, накінуўшы кажухі, пайшлі спатыкаць Тараса з Паўлюком...</p>
<p>Вось зараз адчыняцца дзверы, і на парозе пакажацца фігура Паўлюка з маленькімі, цёмнымі вусікамі і шчаслівым тварам.</p>
<p>Кася абцёрла хвартухом вусны. Лёгкая дрыготка прабегла па яе целе. Міхась з Петрусём палезлі на печ. Дзяўчаты стараліся ўзяць што-небудзь у рукі і цікавалі на дзверы.</p>
<p>– Што ж яны там кешкаюцца? – не цярпелася мацеры.</p>
<p>А яна ўжо некалькі разоў перад гэтым выходзіла маўчком на двор і пазірала на дарогу. Стаяла, слухала, ці не пачуе ў лесе знаёмае «но!..».</p>
<p>Цераз некалькі мінут у хату ўвайшоў Тарас. Вусы яго былі белыя ад марозу. Нешта смутнае прамільгнула ў думках Касі.</p>
<p>– А дзе Паўлюк?</p>
<p>Тарас быў хмурны. Было відно, што многа горкіх думак бушавала ў яго душы.</p>
<p>Тарас маўчаў. У хаце зрабілася нудная цішыня.</p>
<p>– У турме наш Паўлючок! – як стогн, вырвалася ўрэшце з грудзей Тараса.</p>
<p>I ў хаце стала яшчэ цішэй, яшчэ нудней...</p>
<p> </p>
<p><i>[1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>