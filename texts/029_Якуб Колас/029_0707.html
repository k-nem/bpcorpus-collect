<div class="container">
<div class="book-utils">
<div id="qrcode"></div>
<a href="/Jakub_Kolas/Spatkannie_i_znajomstva.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1921] -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Спатканне i знаёмства -->
<h2><a href="http://knihi.com/Jakub_Kolas/">Якуб Колас</a></h2>
<h2>Спатканне i знаёмства</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Грышка, хлопчык невялічкі,</p>
<p>Выйшаў ў поле з дому.</p>
<p>Люба тут каля крынічкі</p>
<p>Хлопчыку малому!</p>
<p>Ў гушчары кустоў зялёных</p>
<p>Многа розных пташак,</p>
<p>Кветак белых і чырвоных,</p>
<p>Мошачак, мурашак.</p>
<p>Ўсё заліта бляскам лета:</p>
<p>Поле, бераг рэчкі.</p>
<p>А што лепш за ўсё, дык гэта —</p>
<p>Пташчыны гняздзечкі.</p>
<p>Сядзе хлопчык над крынічкай</p>
<p>I не зварухнецца,</p>
<p>Пазірае, як над дзічкай</p>
<p>Пташачка снуецца</p>
<p>I сваіх маленькіх дзетак</p>
<p>Корміць чарвячкамі.</p>
<p>Эх, як добра сярод кветак</p>
<p>Летнімі дзянькамі!</p>
<p>Раз сядзеў ён, нерухомы,</p>
<p>Сам сабе смяяўся...</p>
<p>Зірк — равеснік незнаёмы!</p>
<p>Грышка аж спужаўся —</p>
<p>Чуць наўцёкі не пусціўся</p>
<p>Хлопчык наш знячэўку:</p>
<p>Ўскочыў хутка, прытуліўся</p>
<p>Спінаю да дрэўка,</p>
<p>Незнаёмца аглядае,</p>
<p>Мерае вачамі,</p>
<p>Порткі вышай падцягае,</p>
<p>Ўскідвае плячамі,</p>
<p>Ногу ўперад выстаўляе,</p>
<p>Як дзяцюк ўжо сталы,</p>
<p>Бок рукою падпірае,</p>
<p>Як баец прыўдалы.</p>
<p>Незнаёмы, як і Грышка,</p>
<p>Аднаго з ім росту,</p>
<p>Загарэлы, бы пурышка.</p>
<p>– Хто ты? Чорт з-пад мосту? –</p>
<p>Грышка ціха запытаўся</p>
<p>З лёгкаю усмешкай.</p>
<p>Незнаёмы не спужаўся.</p>
<p>– А сам хто ты, плешка?</p>
<p>– А табе якое дзела,</p>
<p>Вылівак курачы?</p>
<p>– Твайго бацьку свіння з’ела!</p>
<p>Татка ты свінячы!</p>
<p>Падыдзі адно сюды ты!</p>
<p>– А што ж, пабаюся?</p>
<p>– Смелы ты, брат, і сярдзіты,</p>
<p>А я вось смяюся!</p>
<p>– Ой, глядзі, каб не заплакаў! —</p>
<p>Грышка кажа басам.</p>
<p>– Ха-ха-ха! Ото завякаў,</p>
<p>Як цялятка часам.</p>
<p>– А скажы, як ты завешся?</p>
<p>– Я? Пятрусь. А ты як?</p>
<p>– А я — Грышка.— Не смяешся?</p>
<p>– Не... Хадзем ў ашыек</p>
<p>Ці туды, дзе густа лозы</p>
<p>Звесілісь над рэчкай.</p>
<p>Там і пташкі і стракозы.</p>
<p>I удзень са свечкай</p>
<p>Нас ніхто не знойдзе, браце,</p>
<p>Там няма нікога,</p>
<p>I мы будзем як у хаце</p>
<p>Ці ў кішэні ў Бога.</p>
<p>Хлопцы ўраз пасябравалі,</p>
<p>Гутарка ў іх льецца,</p>
<p>Галасок іх ў сіняй далі</p>
<p>Дудкай аддаецца.</p>
<p>Грышка Пётру ўсюды водзіць,</p>
<p>Лазяць па каменнях.</p>
<p>Пётра слоў тых не знаходзіць</p>
<p>Выказаць здзіўленне.</p>
<p>– Эх, як добра і прывольна!</p>
<p>Жыў бы тут, здаецца.</p>
<p>I сам Грышка так давольны,</p>
<p>Бегае, смяецца.</p>
<p>Смешкі, сваркі — ўсё забыта,</p>
<p>Весялы, жартлівы,</p>
<p>I нясецца сярод жыта</p>
<p>Шчэбет іх шчаслівы.</p>
<p> </p>
<p>[1921]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>