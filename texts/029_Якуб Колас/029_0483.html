<div class="container">
<div class="book-utils">
<div id="qrcode"></div>
<a href="/Jakub_Kolas/Nad_Svislaccu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 03.11.1939-13.11.1939 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Над Свіслаччу -->
<h2><a href="http://knihi.com/Jakub_Kolas/">Якуб Колас</a></h2>
<h2>Над Свіслаччу</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Растрэслі адзенне лясы,</p>
<p>Даўно адцвілі верасы,</p>
<p>I травы павялі.</p>
<p>Глядзяць сіратою лугі,</p>
<p>Пажоўклі, аселі стагі,</p>
<p>Да долу прыпалі.</p>
<p>Разліта сумоты пячаць,</p>
<p>I кроплі імжакі блішчаць,</p>
<p>Як слёзы на вецці.</p>
<p>I я мімаволі не раз</p>
<p>У восеньскі спознены час</p>
<p>Успомню аб леце.</p>
<p>У мыслях лячу я туды,</p>
<p>Дзе сонца, лясы і груды</p>
<p>З дубамі, з травою.</p>
<p>I, нібы чаруючы сон,</p>
<p>Малюнкаў і песень шум-звон</p>
<p>Плывуць нада мною.</p>
<p> </p>
<p>Усходзіць сонца з-за Блужскага бору</p>
<p>I сцеле на ўзгоркі парчу залатую,</p>
<p>Развешвае чырвань на хвою вунь тую,</p>
<p>Што туліць, як маці, сям’ю маладую</p>
<p>Хваінак, паросшых па касагору.</p>
<p> </p>
<p>Ружовыя хмаркі згортваюць шоўкі, —</p>
<p>Відаць, каб на сонцы яны не злінялі, —</p>
<p>А росы на травах блішчаць, бы каралі.</p>
<p>Спакой урачысты захоўваюць далі,</p>
<p>Птушыныя ловяць песні-размоўкі.</p>
<p> </p>
<p>Як слаўна, як хораша ў летняе ранне,</p>
<p>Калі атрасаюць сон ціхія гоні,</p>
<p>Дзе жыта пачціва калосікі клоніць,</p>
<p>А дымка туману кладзецца на тоні,</p>
<p>I луг ажывае у поўным убранні!</p>
<p> </p>
<p>Выходжу на луг, на Свіслач шыбую —</p>
<p>Ды з вудамі, з хлебам, з чарвямі і босы.</p>
<p>Мне ногі змываюць крыштальныя росы.</p>
<p>Я моўчкі вітаю дзень многагалосы,</p>
<p>Дубоў грамаду, красу лугавую.</p>
<p> </p>
<p>I многа ж іх тут! I ўсе, як магнаты, —</p>
<p>Глядзяць станавіта, важнецкага роду,</p>
<p>I кожны захоўвае чын свой і моду:</p>
<p>Адзін, дуплянаты, плашч звесіў на воду,</p>
<p>Другі, як тогу, разгортвае шаты.</p>
<p> </p>
<p>А той, небарака, век дажывае:</p>
<p>Стаіць палыселы, няма на ім кроны;</p>
<p>Самотны, журботны і ўвесь задумлёны.</p>
<p>Ляцяць к яму нанач у госці вароны,</p>
<p>Бусліца-ўдава падчас завітае.</p>
<p> </p>
<p>Мне сумна стане, і я неўзаметкі</p>
<p>Гадаю аб лёсе стварэння жывога:</p>
<p>Як доўга працягне ён, гэты няБога,</p>
<p>I мне засталося самому як многа</p>
<p>Таптаць гэты дол, лясы і палеткі?</p>
<p> </p>
<p>Гляджу я на іх, нібы на знаёмых,</p>
<p>Ды далей мкну хутка па мяккаму груду.</p>
<p>Прыходжу на Свіслач, раскручваю вуду</p>
<p>На злосць і на зайздрасць рыбацкаму люду –</p>
<p>Рыбак рыбака не любіць, вядома.</p>
<p>А Свіслач жыве, бяжыць неўгамонна,</p>
<p>Разлёгшыся ў травах, у выспах пясчаных.</p>
<p>А колер — то цёмны, то светла-румяны —</p>
<p>Ад яснага неба, ад чыстай паляны,</p>
<p>Ад дрэў і кустоў, ад ценяў бяздонных.</p>
<p> </p>
<p>Насупраць — Кручок, куток маляўнічы.</p>
<p>Там буйна буяюць кусты зеляніны</p>
<p>Абапал заглухлай старой азярыны,</p>
<p>Дзе раніцай голас звініць салаўіны,</p>
<p>Дзе многа звяркоў і рознае дзічы.</p>
<p> </p>
<p>Мне ўсё тут знаёма: і Балачанка, —</p>
<p>Яна тут у Свіслач якраз упадае, —</p>
<p>I зарасляў-хмызу града маладая,</p>
<p>I блужскае поле, і пустка глухая,</p>
<p>I тыя груды, і тая палянка.</p>
<p> </p>
<p>Я чую — з Вусця даносяцца гукі:</p>
<p>Пявун заспявае, — адлічыць часінкі, —</p>
<p>I смех бестурботны дзятвы ля адрынкі,</p>
<p>I крык распачлівы плаксівай дзяўчынкі,</p>
<p>Рып студні, сякеры мерныя стукі.</p>
<p> </p>
<p>Успомню любоўна уБогія хаткі,</p>
<p>I груд мой вусцянскі, і бераг зялёны,</p>
<p>Дзе гнуткія лозы б’юць рэчцы паклоны.</p>
<p>Я знаю вусцянцаў і ўсе іх імёны —</p>
<p>Язэп Рымашэўскі, Жук і тры Дзяткі.</p>
<p> </p>
<p>Ды Вусце сягоння глухне, нямее,</p>
<p>Змаўкае і голас у ім чалавечы —</p>
<p>Нясуць маё Вусце шырокія плечы.</p>
<p>Стаяць недаўменна адны толькі печы,</p>
<p>I клён каля плоту асірацее.</p>
<p> </p>
<p>Ну што ж? Бывайце! — скажу я зычліва, ––</p>
<p>Будуйцеся ў вёсцы на новай мясціне</p>
<p>У дружнай і шчырай калгаснай сябрыне.</p>
<p>Хай добрая доля вас не пакіне:</p>
<p>Багата жывіце вы і шчасліва!</p>
<p> </p>
<p> </p>
<p>Праз купы раслінак сыплюцца стрэлы —</p>
<p>Паказвае сонца свой воблік адкрыты</p>
<p>Ды сее брыльянты на луг, аксаміты</p>
<p>Травы прыбярэжнай, як рунь, сакавітай,</p>
<p>I на паплавок мой хітра прысела.</p>
<p> </p>
<p>Гарыць і дрыжыць вясёлка-іскрынка,</p>
<p>Агні незлічоныя раптам заззялі.</p>
<p>Грымяць жывым срэбрам на Свіслачы хвалі.</p>
<p>Аір і чароты страсаюць каралі —</p>
<p>У воду роняць расу за расінкай.</p>
<p> </p>
<p>Я дбала гляджу, сачу ўсё за вудай.</p>
<p>Не чую, як сядзе і тне камар вушы.</p>
<p>Чакаю — вось клюне штось з воднае глушы</p>
<p>I на паплаўку маім сонца патушыць, —</p>
<p>I з поўнай пайду рыбацкай пасудай.</p>
<p> </p>
<p>Злаўлю, не злаўлю, –– ды я не сярдую.</p>
<p>Я рады дню, сонцу, прасторнаму лугу,</p>
<p>Ружоваму небу і ветрыку-другу,</p>
<p>Што ходзіць, як сонца, па вечнаму кругу,</p>
<p>Ды хмару прыгоніць нам дажджавую.</p>
<p> </p>
<p>Я рады лету і людзям калгасным,</p>
<p>Прыгоству і чарам мне родных мясцінак</p>
<p>I тысячам кветак, мільёнам былінак,</p>
<p>Што нам аздабляюць жыццё, адпачынак.</p>
<p>Няхай жа ім вечна дзень свеціць ясны!</p>
<p> </p>
<p><i>3.11.1939–13.11.1939</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>