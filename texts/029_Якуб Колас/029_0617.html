<div class="container">
<div class="book-utils">
<div id="qrcode"></div>
<a href="/Jakub_Kolas/Pismo_bielaruskaha_naroda_vialikamu_stalinu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1936] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пісьмо беларускага народа вялікаму сталіну -->
<h2><a href="http://knihi.com/Jakub_Kolas/">Якуб Колас</a></h2>
<h2>Пісьмо беларускага народа вялікаму сталіну</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дарагі Іосіф Вісарыёнавіч!</p>
<p> </p>
<p>З-пад пушчаў Палесся, з-пад Нёмана, Сожа,</p>
<p>З-пад Пцічы, Дняпра і Заходняй Дзвіны,</p>
<p>З-пад стыку са светам чужым і варожым</p>
<p>Прыйшлі мы, Савецкай краіны сыны.</p>
<p> </p>
<p>Раскажам табе мы праўдзіва быліны</p>
<p>Аб тым, як жылі мы і сталі мы чым,</p>
<p>Як мы разагнулі прыгнутыя спіны,</p>
<p>Сагрэтыя чулым прыглядам тваім.</p>
<p> </p>
<p>Нам новыя далі раскрыты сягоння,</p>
<p>Вялікія сілы сабраны табой,</p>
<p>I самыя мудрыя ў свеце законы</p>
<p>Напісаны смела тваёю рукой.</p>
<p> </p>
<p>Сям’ёю народаў шчаслівага краю,</p>
<p>Табой узгадованых у барацьбе,</p>
<p>Свайго вызвалення мы дзень услаўляем</p>
<p>I песню пра шчасце прыносім табе.</p>
<p> </p>
<p>А там, за Сулою, па той бок граніцы,</p>
<p>Дзе звесілі дзюбы панура арлы,</p>
<p>Клянуць сваю долю, свой лёс чужаніцы</p>
<p>У панстве фашызму, крывавай імглы.</p>
<p> </p>
<p>I сёння там ходзіць галеча ў лахмоцці</p>
<p>Пад звон набажэнства, пад голас маны,</p>
<p>I сёння там слёзы, нуда, безрабоцце,</p>
<p>Ды горкія песні, ды скаргі адны.</p>
<p> </p>
<p> </p>
<p>Загнаны ў падполле там лепшыя людзі,</p>
<p>На «крэсах усходніх» лютуе жандар,</p>
<p>За вольнае слова катуюць і судзяць,</p>
<p>Астрогі там поўны нявінных ахвяр.</p>
<p> </p>
<p>Сялянскія гоні адзеты ў кайданы,</p>
<p>У вузкія межы ўвагнаны палі.</p>
<p>Гаруе там брат наш, гібее пад панам, –</p>
<p>Жахлівасцю вее <i>з </i>Заходняй зямлі...</p>
<p> </p>
<p>А ў нас стаў квітнеючым край беларускі,</p>
<p>Змяніліся людзі, аблічча зямлі –</p>
<p>Заместа палосак, убогіх і вузкіх,</p>
<p>Калгасныя нівы, як мора, ляглі.</p>
<p> </p>
<p>Заместа праклёнаў і песень тужлівых,</p>
<p>Што поўнілі сэрца, як горкі палын,</p>
<p>Гучыць песня працы калгасніц шчаслівых,</p>
<p>Як гімн перамогі савецкіх жанчын.</p>
<p> </p>
<p>Няма больш забітай нядоляй рабыні,</p>
<p>Заместа прыбітых балесных жанок</p>
<p>Стаханаўкі выраслі ў нашай краіне,</p>
<p>Іх ведае поле, рабочы станок.</p>
<p> </p>
<p>Яны – трактарысткі, яны – брыгадзіры,</p>
<p>З іх многа у нашых Саветах старшынь.</p>
<p>Іх тысячы стала, адданых і шчырых,</p>
<p>На працы на кожнай, дзе вокам ні кінь.</p>
<p> </p>
<p>А глянеш на поле, на лес, на даліны,</p>
<p>Паслухаеш гоман і шум гарадоў...</p>
<p>Ты стала нам роднаю, наша краіна,</p>
<p>Як родная партыя бальшавікоў.</p>
<p> </p>
<p>А нашы балоты! Клялі іх калісьці,</p>
<p>Сягоння – наш скарб яны, спраўджаны сон.</p>
<p>Сягоння там жыта, з якога не выйсці,</p>
<p>Мурожныя травы, каноплі і лён.</p>
<p> </p>
<p>А нашы дарогі! Праз немарач, нетры</p>
<p>На радасць людскую, як стрэлы, ляглі.</p>
<p> </p>
<p>Гудуць правады над шляхамі ў паветры,</p>
<p>Што жыць стала добра на нашай зямлі.</p>
<p> </p>
<p>Маўчаць урачыста лясы і курганы,</p>
<p>Хаваючы былі пад шатамі хвой.</p>
<p>Хадзілі калісьці сюды партызаны,</p>
<p>На смерць не глядзелі, кідаліся ў бой.</p>
<p> </p>
<p>I многа палегла адважных герояў</p>
<p>У бітвах з панамі па выспах балот.</p>
<p>Шумяць аб іх долі кашлатыя хвоі,</p>
<p>Ды верас ружовы іх славіць паход.</p>
<p> </p>
<p>Загоены раны, сляды ліхалецця,</p>
<p>Руінаў, пагромаў, пажарышч сляды.</p>
<p>Растуць і буйнеюць у сіле, у цвеце</p>
<p>Калгасы, саўгасы і гарады.</p>
<p> </p>
<p>А нашы граніцы бетонам заліты,</p>
<p>Мы чуйна вартуем савецкі фарпост.</p>
<p>Няхай жа памкнуцца фашысты-бандыты –</p>
<p>Касцямі палягуць яны на пагост!</p>
<p> </p>
<p>У зімнюю сцюжу, у летнюю спёку</p>
<p>Як дні, так і ночы наш слаўны дазор</p>
<p>Не зводзіць з граніцы арлінага вока,</p>
<p>Не ўтояць шпіёна ні дзебры, ні бор.</p>
<p> </p>
<p>I мірныя людзі – іх сотні імёнаў –</p>
<p>Вартуюць нядрэмна свае рубяжы.</p>
<p>А ў часе трывогі паўстануць мільёны,</p>
<p>I вораг не пройдзе савецкай мяжы.</p>
<p> </p>
<p>Мы ўсе згуртаваны адзінаю воляй,</p>
<p>Адзіным пачуццем, жаданнем адным.</p>
<p>Не верне былога ніхто і ніколі,</p>
<p>У прах яно пала і знікла, як дым.</p>
<p> </p>
<p> </p>
<p>* * *</p>
<p> </p>
<p>А было нядаўна, а было калісьці,</p>
<p>Калі мы з зямелькі не мелі карысці, –</p>
<p> </p>
<p>На абед была нам лебяда з мякінай,</p>
<p>А далей – магіла пад сухой асінай.</p>
<p> </p>
<p>На палетках – межы, між народаў – межы,</p>
<p>Па ўсёй Беларусі – глушыні мядзвежай –</p>
<p> </p>
<p>Папалам дзялілі, пад адным прымусам,</p>
<p>Гора і галечу яўрэй з беларусам.</p>
<p> </p>
<p>Яшчэ сёння глянеш – курганы, магілы –</p>
<p>Сведкі даўніх боек варожае сілы.</p>
<p> </p>
<p>Біўся кароль шведскі на нашых загонах,</p>
<p>Біўся з рускім царам за троны, кароны.</p>
<p> </p>
<p>Тут палі таптала войска Банапарта,</p>
<p>Тут жыццё людское ставілі на карту.</p>
<p> </p>
<p>Ішоў год за годам, ішоў век за векам,</p>
<p>А мы пад няволяй, пад вячыстым здзекам.</p>
<p> </p>
<p>Паны і жандары ды ксяндзы з папамі</p>
<p>На шыях народных селі груганамі,</p>
<p> </p>
<p>А яны заўсёды катаваць умелі,</p>
<p>Ад святой нядзелі да святой нядзелі.</p>
<p> </p>
<p>Бізуны і розгі жудка секлі плечы,</p>
<p>I нагайка секла, і ланцуг калечыў.</p>
<p> </p>
<p>Яснага прасвету ад радзін да смерці</p>
<p>У жыцці не зналі ні бацькі, ні дзеці.</p>
<p> </p>
<p>Не раз бунтаваўся народ супроць катаў,</p>
<p>Паўставаў і нішчыў палацы магнатаў.</p>
<p> </p>
<p>Нам жа знішчыць катаў не хапала сілы,</p>
<p>Зноў паны-магнаты гналі у магілы.</p>
<p> </p>
<p>Сіроты і ўдовы пралівалі слёзы</p>
<p>На лясы сухія, на ніцыя лозы.</p>
<p> </p>
<p> </p>
<p>Гэтак вёсны, леты, восені і зімы</p>
<p>Гора песні пела на зямлі радзімай.</p>
<p> </p>
<p>Гора песні пела, пела, не сціхала,</p>
<p>Ды як бы нядолі было людзям мала.</p>
<p> </p>
<p>Грымнулі гарматы у нядобрым часе,</p>
<p>I дымам-пажарам зямля абвілася.</p>
<p> </p>
<p>Пайшло спусташэнне, пайшло зніштажэнне,</p>
<p>Беларусь загразла ў крыві па калені.</p>
<p> </p>
<p>Бежанцамі людзі пабрылі па свеце</p>
<p>Шукаць па дарозе голаду і смерці.</p>
<p> </p>
<p>I гінулі марна без хаты, без хлеба,</p>
<p>I думалі людзі, што гэтак і трэба.</p>
<p> </p>
<p>А вакол агнішчы, а вакол атрута,</p>
<p>Брат страляе брата, звяр’ё вые люта.</p>
<p> </p>
<p>Бліндажы, акопы зрэзалі краіну,</p>
<p>Валяюцца трупы побач бацькі з сынам.</p>
<p> </p>
<p>Груганы на полі падбіраюць косці,</p>
<p>Груган заклікае гругана у госці.</p>
<p> </p>
<p>Канаюць салдаты у разні крывавай,</p>
<p>Паны-генералы падбіраюць славу.</p>
<p> </p>
<p>Вырастае сіла гневу над сусветам –</p>
<p>I прыйшоў Кастрычнік, і прыйшлі Саветы.</p>
<p> </p>
<p>Але на Саветы рынуліся зграяй,</p>
<p>Зноў нядоля вісне над гаротным краем.</p>
<p> </p>
<p>I паны-нацдэмы з «высокае рады»</p>
<p>Рады, што германцы захапілі ўладу.</p>
<p> </p>
<p>Пішуць лісты, пішуць нямецкаму цару:</p>
<p>– Заставайся, цару, у нас гаспадарыць.</p>
<p> </p>
<p> </p>
<p>Народ беларускі аддаем да скону</p>
<p>Ураздроб і оптам пад тваю карону.</p>
<p> </p>
<p>Потым Бела-Польшча жаўнераў нагнала,</p>
<p>Князі і магнаты ды графы навалай</p>
<p> </p>
<p>Рынуліся ў бітву, на нашае гора,</p>
<p>Ваяваць за Польшчу «ад мора да мора».</p>
<p> </p>
<p>Зноў загаласілі мястэчкі і сёлы,</p>
<p>Гарады замёрлі, жудасць, смерць вакола.</p>
<p> </p>
<p>Вісельні скуголяць, грукацяць расстрэлы,</p>
<p>Пагром за пагромам, свет у дыме белы.</p>
<p> </p>
<p>Кіеў у пажары, і Менск у пажары,</p>
<p>Чыняць суд-расправу польскія жандары.</p>
<p> </p>
<p>Ой вы, пушчы нашы, ой ты, наша поле,</p>
<p>Вы яшчэ не зналі гэткай горкай долі!</p>
<p> </p>
<p>Але банду белых панскіх легіёнаў</p>
<p>Выгнала адвага Арміі Чырвонай.</p>
<p> </p>
<p>Сцяг чырвоны ўзвіўся над Менскам-сталіцай, –</p>
<p>Годзе табе, пане, у нас весяліцца!</p>
<p> </p>
<p>I ўцякала зграя паноў да Варшавы,</p>
<p>У нас збаляваўшы свой банкет крывавы.</p>
<p> </p>
<p>I ўздыхнуў свабодна край наш яснай доляй,</p>
<p>Подлым акупантам не вярнуцца болей!</p>
<p> </p>
<p> </p>
<p> </p>
<p>* * *</p>
<p> </p>
<p>Цяпер прыгадаеш былую навалу,</p>
<p>Дык сам застанешся ўспамінам не рад:</p>
<p>У вёсцы маленькая кузня стаяла,</p>
<p>У мястэчку стаяў саматужны варштат.</p>
<p> </p>
<p>Быў бровар у пана, была сыраварня,</p>
<p>На беразе рэчкі кулацкі быў млын.</p>
<p>Чарнелі ў лясах адзінока смалярні,</p>
<p>Ў слабодках гібелі майстэрні аўчын.</p>
<p> </p>
<p>Былі ў нас руіны, як помнікі часу,</p>
<p>Бядняцкая шыя была для ярма.</p>
<p>Была ў нас індустрыяй – фабрыка квасу,</p>
<p>А фабрыкай гневу – была ў нас турма!</p>
<p> </p>
<p>Прайшлі беззаконня крывавыя годы,</p>
<p>Мы гордыя славай сваіх перамог.</p>
<p>I рокатны гул новых фабрык, заводаў</p>
<p>Зліваецца з песнямі новых дарог.</p>
<p> </p>
<p>Пад Оршай на чорных балотных прасторах</p>
<p>Збудован БелДРЭС, і, заместа лучын,</p>
<p>Ён ходзіць па хатах – святло сваё дорыць,</p>
<p>Ён – сіла матораў, ён – сэрца машын.</p>
<p> </p>
<p>Пад Гомелем высіцца гмах шклозавода,</p>
<p>У Гомелі вырас магутны. «Сельмаш» –</p>
<p>Работа руплівая дзвюх пяцігодак, –</p>
<p>I ордэнам Леніна край ззяе наш.</p>
<p> </p>
<p>Лясоў у нас многа, і робім мы з дрэва</p>
<p>Цудоўны, вясёлкавых колераў шоўк.</p>
<p>Здабыты працоўнымі скарб Магілёва</p>
<p>У нашу індустрыю горда ўвайшоў.</p>
<p> </p>
<p>Лясоў у нас многа, і мы збудавалі</p>
<p>Ў Бабруйску сусветны лясны камбінат.</p>
<p>Дзе курныя, бедныя хаты стаялі –</p>
<p>Паставіў ён тысячы сонечных хат.</p>
<p> </p>
<p>Лясоў у нас многа, і стала, як звычай,</p>
<p>Што горад Барысаў, за якасць работ,</p>
<p>За скрынкі сваіх першакласных сярнічак</p>
<p>Сцяг славы здабытай нясе з году ў год.</p>
<p> </p>
<p>У Рэчыцы, Віцебску, Менску – усюды</p>
<p>Дзесяткі заводаў уведзены ў строй.</p>
<p>Як дзіўнаю казкай, як сталінскім цудам,</p>
<p>Валодаем тэхнікай перадавой.</p>
<p> </p>
<p>У Крычаве горамі крэйда ляжала –</p>
<p>Там намі збудован цэмёнтны завод.</p>
<p>А ў нетрах зямлі беларускай нямала</p>
<p>Яшчэ неразведаных новых парод!</p>
<p> </p>
<p>Наш торф – гэта буйных багаццяў скарбніца:</p>
<p>I спірт, і апал, і ўгнаенне, і газ;</p>
<p>Наш торф – энергетыкі нашай крыніца,</p>
<p>I торф – матэр’ял будаўніцтва у нас.</p>
<p> </p>
<p>Квартал за кварталам растуць камяніцы.</p>
<p>Былое правінцыі гінуць сляды.</p>
<p>Наш Менск стаў сапраўднай культурнай сталіцай.</p>
<p>Растуць у рэспубліцы ўсе гарады.</p>
<p> </p>
<p>Старога мястэчка даўно не спаткаеш,</p>
<p>Дзе гора брыло ад варот да варот.</p>
<p>Мы спадчыну ўпартаю працай змяняем:</p>
<p>Дзе кузня чарнела – сягоння завод.</p>
<p> </p>
<p>За прасніцай болей не слепяцца вочы,</p>
<p>Як гэта заўсёды было на вяку.</p>
<p>Адзеты калгаснік, адзеты рабочы,</p>
<p>Дзяўчатам на свята хапае шаўку.</p>
<p> </p>
<p>Шавец і кравец, і ліцейшчык, і столяр,</p>
<p>I слесар, каваль, і друкар, і гарбар –</p>
<p>Іх цэх, як святліца, там сонца даволі,</p>
<p>Там кветкі, там болей не знаюць ахвяр.</p>
<p> </p>
<p>Прамову тваю, правадыр наш, мы помнім</p>
<p>Пра ўзняты вялікі стаханаўскі рух.</p>
<p>Мы кожнае слова прачулі, і сёння –</p>
<p>Адзін вырабляе, што некалі ўдвух.</p>
<p> </p>
<p>Рушко, і Гунько, і Арэстаў, і Зубаў,</p>
<p>I Гладышаў, Мельнікава і Харнас –</p>
<p>I многа іх лепшых, настаўнік наш любы,</p>
<p>Твае гэта вучні – героі між нас.</p>
<p> </p>
<p>Таварыш Вілетнікава і Слесарова,</p>
<p>Еўсюціна, Розенберг, Туфар, Скабло –</p>
<p> </p>
<p>Паэты ім дораць гарачае слова,</p>
<p>Ім славаю яснае сонца ўзышло.</p>
<p> </p>
<p>Стаханаўскім стала жыццё маладое,</p>
<p>Стаханаўцы – дочкі твае і сыны.</p>
<p>Растуць з камсамольскага племя героі,</p>
<p>Растуць з піянерскіх атрадаў яны.</p>
<p> </p>
<p>Растуць нашы сілы за працаю плённай,</p>
<p>Не вырве ў нас вораг наш сталінскі руль.</p>
<p>I неба ў нас крэпасць сваёй абароны,</p>
<p>I ў небе ў нас ходзіць крылаты патруль.</p>
<p> </p>
<p>Адважны і пільны ўзлятае высока,</p>
<p>Краіну сваю аглядае штодня –</p>
<p>I цешыцца сэрца, і цешыцца вока:</p>
<p>Якое раздолле, прастор, шырыня!</p>
<p> </p>
<p>* * *</p>
<p> </p>
<p>Разліліся ляны ў полі возерам сінім,</p>
<p>Ячмянямі красуюць, шумяць балаты.</p>
<p>Каласамі густымі наўсцяж па краіне</p>
<p>Узрастаюць пшаніцы, аўсы і жыты.</p>
<p> </p>
<p>Спеюць поўныя соку купчастыя грэчкі,</p>
<p>Па садах палымнее вішнёвы пажар.</p>
<p>Як далёка яны – дні тугі і галечы,</p>
<p>Пра якія спяваў не адзін наш гусляр.</p>
<p> </p>
<p>Беларускі мужык чалавекам стаў звацца,</p>
<p>Ён пазбыўся навечна нядолі шнуроў.</p>
<p>Мы за год ад зямлі маем столькі багацця,</p>
<p>Колькі мелі раней за дзесяткі гадоў,</p>
<p> </p>
<p>Бо прыйшлі на палі трактары, як асілкі,</p>
<p>Здзірванелыя нівы плугамі падняць.</p>
<p>За сабою жняяркі вядуць і касілкі</p>
<p>I машыны, што бульбу садзіць і капаць.</p>
<p> </p>
<p>А машыны працуюць і спорна, і дбайна,</p>
<p>Досыць сіл над сахою паклаў чалавек.</p>
<p>Горда полем шырокім праходзяць камбайны,</p>
<p>Ручаіны зярнят паплылі у засек.</p>
<p> </p>
<p>Людзі нашых калгасаў растуць з кожным годам,</p>
<p>Многіх ведае сёння Савецкі Саюз,</p>
<p>Атрымалі з іх семдзесят тры нагароду –</p>
<p>Ордэны за выдатную працу сваю.</p>
<p> </p>
<p>Пра іх новыя склалі быліны і песні,</p>
<p>Наша гордасць сягоння яны і краса.</p>
<p>Вось Клішэвіч Васіль, брыгадзір на Палессі,</p>
<p>Трыццаць цэнтнераў даў нам з гектара аўса.</p>
<p> </p>
<p>I нямала такіх па брыгадах і звеннях</p>
<p>Працавітых майстроў пладавітых зямель.</p>
<p>Засявае за змену таварыш Рудзеня</p>
<p>Адным трактарам семдзесят га канапель.</p>
<p> </p>
<p>Спорна праца ідзе у калгасным парадку,</p>
<p>Узаралі апошняй вясной як адзін</p>
<p>Трактарыст Ахрамовіч, Пятровіч, Аладка</p>
<p>Па трынаццаць гектараў за дзесяць гадзін.</p>
<p> </p>
<p>Сэрца наша жаданнем такім апавіта:</p>
<p>Працаваць, каб пазнаць усю радасць жыцця.</p>
<p>Так працуе таварыш Батоўкін Мікіта,</p>
<p>Спрактыкованы конюх з калгаса «Акцябр».</p>
<p> </p>
<p>У сваёй гаспадарцы, не знаючы страты,</p>
<p>Ён наладзіў такі клапатлівы дагляд –</p>
<p>Сорак шэсць у калгасе яго конематак,</p>
<p>Сорак шэсць ён гадуе ад іх жарабят.</p>
<p> </p>
<p>А Ражкоў? – Аб ім гоман ідзе па краіне!</p>
<p>За сто трыццаць гадзін, як хвіліна адна,</p>
<p>На трапальнай электраматорнай машыне</p>
<p>Даў шэсць тысяч семсот кілаграм валакна.</p>
<p> </p>
<p>Стаў вясёлы той кут, дзе раней галасілі,</p>
<p>Дзе палын з крапівой мог спакойна расці.</p>
<p>Толькі частку вялікай мы працы зрабілі,</p>
<p>Але вёскі забітай нідзе не знайсці.</p>
<p> </p>
<p>Вёскі той, што была нам пакутай вякамі,</p>
<p>Дзе жылі заадно і святы, і вядзьмак,</p>
<p>У якой мы былі жабракамі, рабамі,</p>
<p>У якой панаваў-гаспадарыў кулак.</p>
<p> </p>
<p>Адыходзіў ён з боем пад націскам нашым,</p>
<p>Нападаў спадцішка, і паліў, і страляў.</p>
<p>Мы зламалі яго сваім ладам калгасным,</p>
<p>Нам навечна аддадзена наша зямля.</p>
<p> </p>
<p>Мы багатыя хлебам, і мясам, і рыбай,</p>
<p>I па трубах да хат прыбягае вада.</p>
<p>Зашумелі сады каля новых сядзібаў,</p>
<p>Пчолы рояцца спорна па нашых садах.</p>
<p> </p>
<p>Многа новых раслін мы ў рэспубліцы маем,</p>
<p>Цвет мічурынскіх яблынь над краем павіс.</p>
<p>Вінаградныя лозы з паўднёвага краю,</p>
<p>А з усходняга краю прыйшоў кок-сагыз.</p>
<p> </p>
<p>Ходзяць нашы каровы, авечкі гуртамі,</p>
<p>I штогод усё большы прырост маладых.</p>
<p>Коні сытыя горача б’юць капытамі,</p>
<p>Першы маршал нам скажа – мы сядзем на іх.</p>
<p> </p>
<p>Мы заможнымі сталі з калгаснага ладу:</p>
<p>Масла, сыр, каўбаса і віно сваё ёсць.</p>
<p>Усяго на стале, і мы шчыра так рады,</p>
<p>Калі хату з дарогі наведае госць.</p>
<p> </p>
<p>У часы адпачынку ў запале нястрымным</p>
<p>Маладосць весяліцца, аж хата звініць.</p>
<p>Ад душы табе скажам, наш Сталін любімы,</p>
<p>Як добра, як весела сёння нам жыць.</p>
<p> </p>
<p> </p>
<p> </p>
<p>* * *</p>
<p> </p>
<p>Стала светлай, пісьменнаю наша краіна,</p>
<p>Забабонаў і прымхаў мы скінулі груз.</p>
<p>I не крыжык – адзнаку пакуты і кпінаў, –</p>
<p>А пісьмо табе піша цяпер беларус.</p>
<p> </p>
<p>Сёння сотні сярэдніх, дзесяткі вышэйшых</p>
<p>Навучальных, даследчых у нас устаноў.</p>
<p>Маладосці на свеце няма шчаслівейшай,</p>
<p>Як у нашых шчаслівых дачок і сыноў.</p>
<p> </p>
<p>У прасторныя, чыстыя, новыя школы</p>
<p>Яны кожную раніцу дружна ідуць,</p>
<p>Многа іх – белакурых, чарнявых, вясёлых,</p>
<p>Тваё светлае імя у сэрцах нясуць.</p>
<p> </p>
<p>Галасы іх гучаць разнастайнаю мовай:</p>
<p>Тут яўрэі, палякі і латышы.</p>
<p>Тут жыве беларускае, рускае слова,</p>
<p>А пачуцці адзіныя ў кожнай душы.</p>
<p> </p>
<p>Беларускую мову трымалі ў загоне,</p>
<p>Каб народ не пазбыў нематы і бяды...</p>
<p>З намі гэтаю мовай гавораць сягоння</p>
<p>Маркс і Энгельс, і Ленін, і ты, правадыр!</p>
<p> </p>
<p>Мы расцілі яе клапатліва, надзейна,</p>
<p>За яе правялі мы з нацдэмамі бой.</p>
<p>І даступнымі сталі нам Пушкін і Гейне,</p>
<p>Руставелі і Горкі, Бальзак і Талстой.</p>
<p> </p>
<p>Гэтай мовай друкуюцца кнігі, газеты,</p>
<p>У мільёнах ідуць у сяло, ў гарады.</p>
<p>Гэтай мовай пісьменнікі нашы, паэты</p>
<p>Табе славу пяюць, дарагі правадыр.</p>
<p> </p>
<p>Мы скарбніцы народнай культуры збіраем,</p>
<p>Мы багацце даўнейшых легенд беражэм,</p>
<p>Пра сучаснае новыя казкі складаем,</p>
<p>Пра жыццё наша новыя песні пяем.</p>
<p> </p>
<p>У народаў рэспублікі – клубы, тэатры,</p>
<p>Велізарнейшы лік самадзейных гурткоў,</p>
<p>Кінафабрыка, паркі і здольныя кадры</p>
<p>Песняроў, кампазітараў і мастакоў.</p>
<p> </p>
<p>Узрасло дзесяць тысяч работнікаў плённых:</p>
<p>Інжынеры і тэхнікі – фабрык майстры,</p>
<p> </p>
<p>Трыццаць тысяч настаўнікаў, сотні вучоных,</p>
<p>Аграномы, асветнікі і дактары.</p>
<p> </p>
<p>На вышыні навукі, з кайданаў раскутай,</p>
<p>Узняліся народы краіны цяпер, –</p>
<p>Навуковыя маюць свае інстытуты</p>
<p>На чале з Акадэміяй БССР.</p>
<p> </p>
<p> </p>
<p> </p>
<p>* * *</p>
<p> </p>
<p>Мы поспехі нашы ў баях здабывалі,</p>
<p>Да радасці партыя нас прывяла,</p>
<p>Вучылі вялікія Ленін і Сталін,</p>
<p>А дружба народаў нам сілу дала.</p>
<p> </p>
<p>Разбіць ланцугі і пазбыцца былога</p>
<p>Нам рускі рабочы, як брат, дапамог.</p>
<p>І наша краіна з братэрскай падмогай</p>
<p>Няспынна да новых ідзе перамог.</p>
<p> </p>
<p>Яна ўпершыню расцвіла як дзяржава,</p>
<p>Ад шчырага сэрца удзячна табе,</p>
<p>Бо ты даў ёй гэта законнае права,</p>
<p>Бо ты ўзгадаваў і стварыў КП(б)Б.</p>
<p> </p>
<p>Тут вучні твае нам яе узрасцілі,</p>
<p>Тут Фрунзе змаганне за партыю вёў,</p>
<p>Яднаў Кагановіч у Гомелі сілы,</p>
<p>У Віцебску сілы згуртоўваў Яжоў.</p>
<p> </p>
<p>А гэтая партыя воляй адзінай</p>
<p>Здзяйсняла нязменна указы твае,</p>
<p>I наша балотна-лясная краіна</p>
<p>Сягоння ў чароўнай красе паўстае.</p>
<p> </p>
<p>I нашай з народамі братнімі дружбы,</p>
<p>Што гора былое змяла ў небыццё,</p>
<p>Клянемся: ніколі ніхто не парушыць,</p>
<p>Яна – наша сіла і наша жыццё.</p>
<p> </p>
<p>Калісьці, яшчэ у падполлі глыбокім,</p>
<p>I Ленін, і ты гэту дружбу каваў,</p>
<p>Праз цемру гадоў тых празорлівым вокам</p>
<p>Савецкіх рэспублік саюз аглядаў.</p>
<p> </p>
<p>Народы сумесна прайшлі праз віхуры,</p>
<p>Сумесна сустрэлі свой радасны час.</p>
<p>I ад Негарэлага аж да Амура</p>
<p>Злучыла радзіма вялікая нас.</p>
<p> </p>
<p>За гэту радзіму Кацельнікаў згінуў...</p>
<p>Яшчэ нават стрэл над зямлёй не заціх,</p>
<p>З заходняй граніцы Савецкай краіны</p>
<p>На ўсход ад’язджае Георгій Чэрных.</p>
<p> </p>
<p>Радзіме байцы нашы шчыра адданы,</p>
<p>I ворагі моц іх паспелі адчуць.</p>
<p>Чырвонаармейцу любоў і пашану</p>
<p>I песню адвагі народы нясуць.</p>
<p> </p>
<p>Ні пядзі нікому зямлі не дадзім мы,</p>
<p>Ад ворагаў кожны вяршок адстаім!</p>
<p>Усім нам насустрач выходзіць радзіма</p>
<p>З вялікім і шчодрым багаццем сваім.</p>
<p> </p>
<p>Яна надзяляе нас працай і славай,</p>
<p>Яна – гэта мужны, адважны народ,</p>
<p>Яна беражэ чалавечае права</p>
<p>На працу, на радасць, на творчы палёт.</p>
<p> </p>
<p>Агні бальшавіцкіх ідэй, як сузор’і,</p>
<p>Усходзяць над светам і свет абнялі</p>
<p>I свецяць нізінам, узгор’ям, прымор’ям,</p>
<p>Як новае сонца шчаслівай зямлі.</p>
<p> </p>
<p>Ты, мудры настаўнік, між геніяў геній,</p>
<p>Сабраў у вянок іх, у золак адзін.</p>
<p>Твая Канстытуцыя – сцяг пакаленняў –</p>
<p>Ўзнімае народы нявольных краін.</p>
<p> </p>
<p>Усё, аб чым марылі людзі і снілі,</p>
<p>Прыбітыя гнётам, пракляццем старым,</p>
<p>Ў Савецкім Саюзе з’яўляецца быллю,</p>
<p>I нашае шчасце мы свету дарым.</p>
<p> </p>
<p>Твой вобраз, як покліч, устаў над зямлёю,</p>
<p>Заве пераможна ісці ў барацьбе.</p>
<p>Мы ўсе ля Крамля нашым сэрцам з табою,</p>
<p>I першая думка у нас – пра цябе.</p>
<p> </p>
<p>Ты сонца для нас, што зямлю асвяціла</p>
<p>I ласкай сагрэла палі, гарады.</p>
<p>Ты рэк паўнаводных імклівая сіла,</p>
<p>Празрыстасць крыніц – дарагі правадыр.</p>
<p> </p>
<p>Праз тры рэвалюцыі, бойкі, паўстанні</p>
<p>Ты вёў разам з Леніным нашы рады...</p>
<p>Ты нашых садоў і палёў красаванне,</p>
<p>Ты наша вясна – дарагі правадыр.</p>
<p> </p>
<p>Табе – наша радасць, любоў і адданасць,</p>
<p>Табе – пяе славу сусветная шыр.</p>
<p>Вядзі нас, любімы, табой мы з’яднаны,</p>
<p>Ты наша жыццё – дарагі правадыр.</p>
<p> </p>
<p>Ураду вялікай Краіны Саветаў</p>
<p>I партыі, даўшай нам шчасце і мір,</p>
<p>За гонар, за веліч людскога расцвету</p>
<p>Падзяку прымі –дарагі правадыр.</p>
<p> </p>
<p>Хай смутак вачэй тваіх добрых не росіць,</p>
<p>Ці сонейка захад, ці сонейка ўсход...</p>
<p>Прымі прывітанне, якое прыносіць</p>
<p>Табе, правадыр, беларускі народ.</p>
<p> </p>
<p> </p>
<p><i>Пісьмо падпісалі 2 мільёны працоўных Савецкай Беларусі.</i></p>
<p><i>Пісьмо беларускага народа вялікаму Сталіну ў вершах пераказалі паэты:</i></p>
<p> </p>
<p><i>Янка Купала </i></p>
<p><i>Якуб Колас </i></p>
<p><i>Андрэй Александровіч </i></p>
<p><i>Пятрусь Броўка </i></p>
<p><i>Пятро Глебка </i></p>
<p><i>Ізі Харык</i></p>
<p> </p>
<p><i>25 мая – 5 ліпеня 1936</i></p>
<p> </p>
<p>[1936]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>