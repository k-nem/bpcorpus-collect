<div class="container">
<div class="book-utils">
<div id="qrcode"></div>
<a href="/Jakub_Kolas/Asinaje_hniazdo_kazki_zyccia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1914] -->
<!-- HEADER_FIELD FilenameSuffix: kazki_zyccia -->
<!-- HEADER_FIELD FirstPublicationYear: 1906-1908; 1912-1915; 1917-1919; 1921; 1924; 1926-1928; 1952; 1956 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Казкі са зборніка «Казкі жыцця» -->
<!-- HEADER_FIELD StyleGenre: мастацкі/казка; мастацкі/апавяданне -->
<!-- HEADER_FIELD Title: Асінае гняздо -->
<h2><a href="http://knihi.com/Jakub_Kolas/">Якуб Колас</a></h2>
<h2>Асінае гняздо</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Даўно ўжо асталяваліся тут восы. Ні для кога гэта не было ні дзівам, ні клопатам вялікім: ну, жывуць — няхай сабе здаровыя жывуць. Чым, напрыклад, аса горш ад авадня або сляпня! І то брыда, і то брыда. Але калі прырода пусціла іх на свет, то, можа, яна мела на гэта свой погляд.</p>
<p>Не мы будзем папраўляць тое, чаго недарабіла або перарабіла натура. Кепска было толькі адно — восы залішне высока неслі сябе і ўсім у вочы казалі, што восы — гаспадары над усімі мошкамі на свеце, і крыху прыціскалі другую машкару. Карыснай справай, як, напрыклад, збіраць па крышанчыку мёд, ім займацца не хацелася, яны часта заляталі ў вуллі, паквапныя на дарэмшчынку, і кралі або разбоем забіралі гатовае.</p>
<p>Праўда, не заўсёды ўдавалася ім гэта зладзейская работа, але клопату рабілі даволі працавітым і спакойным пчолкам. А іншы раз пчолкі прыкідваліся, што нічога не бачаць, каб толькі не рабіць калатні, і дазвалялі ім жыць у тых закутках, дзе жылі і самі.</p>
<p>Другая людская мошка сказала б за гэта дзякуй, а восы пазіралі на гэта іначай, бо былі надта фанабэрыстыя.</p>
<p>— Э, — казаў ім самы галоўны, — будзьце смелымі: бачыце, як усе дагаджаюць нам. Але каб быць смелым, то для гэтага трэба быць дужым, а каб быць дужым, то трэба мець цвёрды грунт пад нагамі і ясна пачуваць і ведаць, дзеля чаго ты жывеш на свеце. Чаго мы жывём? Жывём, каб панаваць. А каб магчы панаваць, то трэба другіх прымусіць служыць сабе. Дык дзе ж наш грунт? У чым наша сіла?</p>
<p>Восы маўчалі.</p>
<p>Я пэвен у тым, што некаторыя з іх ведалі адказ на гэта пытанне, — прынамсі, такі, які вымагаў асіны цар, але маўчалі: яны хацелі паказаць, што іх самы галоўны і ёсць самы разумны. Колькі часу маўчаў і самы галоўны.</p>
<p>Пераканаўшыся, што ніхто з яго залежных не сцяміць адказаць, асіны цар павярнуўся да сваіх залежных задам, паставіў угару вусы, высунуў джала і сказаў:</p>
<p>— Во ў чым наша сіла!</p>
<p>Усё асінае гняздо так і загуло ад радасці.</p>
<p>І пачалі восы гадаваць свае джалы. Пайшла трывога па ўсім царстве ўсялякіх кузурак: нядобрае, відаць, задумляюць гэтыя разбойнікі восы.</p>
<p>На каго ж яны першыя накінуцца? На каго рыхтуюць свае джалы?</p>
<p>Пчолы думалі, што на іх. Пакідалі і яны збіраць мёд, давай таксама вастрыць джалы. Няма чаго есці зімою, прыходзіцца часамі з голаду пухнуць.</p>
<p>Чмель, той самы спакойны і разважны чмель, што так хораша звінеў вясною над краскамі, пастанавіў:</p>
<p>— На нас, чмялёў, точаць свае зубы чортавы восы. Дык хвароба ж вам і скула ў бакі!</p>
<p>Давай і чмялі глыбей рыцца ў зямлі, таўшчэй высцілацца мохам.</p>
<p>— Будзе бура, біцца будзем, — гуў цяпер сярдзіта чмель.</p>
<p>Мухі лёталі як шалёныя, не ведаючы, за што ўчапіцца, і давай без толку грызці жывёлу і чалавека. Нават камар і той збіраў сілы, не ведаючы сам навошта.</p>
<p>Цяжка стала мошкам. Восы, бачачы ўсё гэта, яшчэ больш зафанабэрыліся.</p>
<p>Каб крапчэй чуць пад нагамі грунт, схаўрусаваліся яны з шэршнямі. Яшчэ большая трывога пайшла між машкары: шэршань — гэта не жарты. Перш-наперш веліч яго кідалася ўсім у вочы — амаль не з вераб’я ростам. Сам такі рыжы — жывот ды галава. Праўда, шчэплены яны вельмі тандэтна: варта было толькі крэпка стукнуць у гэтага ідала, каб галава і жывот параскідаліся кожнае па сабе. Цяжка стала жыць мошкам.</p>
<p>Толькі і гутаркі было ў іх што аб восах, аб іх хаўрусе з шэршнямі.</p>
<p>Да гэтай гутаркі сталі прылучацца чуткі аб тым, што восы пачалі накідацца і кусаць другіх мошак.</p>
<p>А шэршні ўляцелі ў дупло асіны і выгналі адтуль камароў і мыцак і самі сталі там жыць.</p>
<p>— Не, — гаварыў камар, — далей так жыць няможна... Што з таго, што ў мяне доўгі нос, якім я пракусваю скуру людзям і жывёле, калі ім карыстацца нельга, бо за восамі свету няма?</p>
<p>Аж заплакаў, бедны.</p>
<p>— У нас у вуллі вятры веюць, а збіраць мёд баімося, — жаліліся пчолкі.</p>
<p>— Між гэтых лясоў лётаць небяспечна, — гаварылі тысячы другіх мошак.</p>
<p>А восы і шэршні важна гулі ў жэрале старасвецкага дуба, што рос над крыніцай. Старому дубу за доўгія часы абрыд усякі шум — старому хацелася крыху адпачыць ужо, а тут навязаліся гэтыя дармаеды.</p>
<p>Учуў стары дуб гутаркі мошак, скалыхнуўся магутнымі сукамі, усміхнуўся і сказаў:</p>
<p>— Чым так жыць, то лепш памерці вам!</p>
<p>— А што рабіць?</p>
<p>— Што рабіць? А навошта вам вашы джалы?</p>
<p>— Так, так, так! — загулі мошкі. — Скарыстаем нашы джалы!</p>
<p>Стары дуб радасна ўсміхнуўся. Згінуць восы і шэршні, спакайней будзе на свеце.</p>
<p> </p>
<p>[1914]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>