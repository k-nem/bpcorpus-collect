<div class="container">
<div class="book-utils">
<div id="qrcode"></div>
<a href="/Jakub_Kolas/Tavarysu_Stalinu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1939 -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Таварышу Сталіну -->
<h2><a href="http://knihi.com/Jakub_Kolas/">Якуб Колас</a></h2>
<h2>Таварышу Сталіну</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Дарагі Іосіф Вісарыёнавіч!</p>
<p> </p>
<p>Калі над краінай твой голас прарочы</p>
<p>Узняўся з сусветнай трыбуны – Крамля,</p>
<p>Паніклі пачвары і прывіды ночы,</p>
<p>І слухала, дух затаіўшы, зямля;</p>
<p> </p>
<p>І сэрцам гарачым былі мы з табою</p>
<p>І крочылі ў мыслях за мудрым услед,</p>
<p>З вышынь недасяжных, што ўзялі мы з бою,</p>
<p>Тваімі вачыма глядзелі на свет.</p>
<p> </p>
<p>І думка ляцела над светам, як сокал,</p>
<p>За межы радзімы. Там з краю ды ў край</p>
<p>Мы бачылі цемры шаленства навокал,</p>
<p>Мы бачылі гора людскога адчай.</p>
<p> </p>
<p>Мы бачылі – кроўю заліты прасторы,</p>
<p>Дзе свастыкі чорныя цені ляглі,</p>
<p>Мы бачылі трупаў знявечаных горы, –</p>
<p>Шакалы фашысцкія іх сцераглі.</p>
<p> </p>
<p> </p>
<p>Імглістыя хмары над светам навіслі,</p>
<p>Удушлівым дымам прасякнута цьма.</p>
<p>Няма там прыпынку для творчае мыслі,</p>
<p>Разумнаму слову прытулку няма.</p>
<p> </p>
<p>Забойцы, патомкі майстроў інквізіцый,</p>
<p>Там зноў аднаўляюць малюнак стары.</p>
<p>Пагромшчык гуляе па плошчах сталіц іх,</p>
<p>Кат геніяў творы нясе на кастры.</p>
<p> </p>
<p>Глядзіць на нас захад, як восень уночы,</p>
<p>Ды чорныя цені снуе па зямлі.</p>
<p>Там ходзіць трывога, там стогне рабочы,</p>
<p>Куюць там кайданы вайны кавалі.</p>
<p> </p>
<p>Крывавыя цені, як слугі няшчасця,</p>
<p>Выходзяць з фашысцкіх пячорын і нор.</p>
<p>Раззявіўшы прагна звярыныя пасці,</p>
<p>Разбойнікі ладзяць зладзейскі згавор.</p>
<p> </p>
<p>Крывавай расою акроплены пожні</p>
<p>Іспанскіх узгор’яў, кітайскіх далін,</p>
<p>У заўтрашнім дні там не ўпэўнены кожны</p>
<p>І дзень гэты ўсходзіць з-за чорных руін.</p>
<p> </p>
<p>Ты нам растлумачыў законы галечы,</p>
<p>Дзікунства і гвалту. Мы шлем ім праклён</p>
<p>І славім адзіны закон чалавечы –</p>
<p>Леніна-Сталіна мудры закон.</p>
<p> </p>
<p> </p>
<p>*</p>
<p> </p>
<p>Акінуўшы вокам шляхі і дарогі,</p>
<p>Што кованай сталлю за намі ляглі,</p>
<p>Мы бачым прасторы, мы бачым разлогі</p>
<p>Магутнай, дзівоснай Савецкай зямлі.</p>
<p> </p>
<p>Над ёю шатрамі бяскрайняе шыры</p>
<p>Ірдзяцца ясноты вясёлкавых дзён,</p>
<p>Дзе творчая воля, пасланніца міру,</p>
<p>Яднае дзесяткі і сотні плямён;</p>
<p> </p>
<p> </p>
<p>Дзе сіла народаў адзіным патокам</p>
<p>Імклівіць няспынна да мэты адной –</p>
<p>Разумнай, праўдзівай, як сонца высокай, –</p>
<p>Да брацтва народаў крыніцы жывой;</p>
<p> </p>
<p>Дзе ў роўнай ступені рабочы, вучоны,</p>
<p>Паэт і калгаснік, мастак і акцёр</p>
<p>Атулен увагай, ахован законам,</p>
<p>Дзе творчым парывам расчынен прастор;</p>
<p> </p>
<p>Бязмежныя шыры, бяскрайнія далі,</p>
<p>І творчае працы ясноты-шляхі</p>
<p>Адкрыў перад намі ты, мудры наш Сталін,</p>
<p>Наш бацька, настаўнік і друг дарагі!</p>
<p> </p>
<p>*</p>
<p> </p>
<p>Маўчала ў зняменні загнанае слова</p>
<p>Пад панскім прыгонам, пад царскім ярмом,</p>
<p>Ляжала над краем маўклівасць сурова,</p>
<p>Адна толькі скарга хадзіла цішком.</p>
<p> </p>
<p>Маўчалі паэты ў маўчанні зацятым</p>
<p>І марна гібелі ў глушы мастакі,</p>
<p>Ды сумныя песні снаваліся ў хатах</p>
<p>Пра гора людское праз годы, вякі.</p>
<p> </p>
<p>Над любай калыскай схілялася маці</p>
<p>З трывогай у сэрцы і пела ўначы,</p>
<p>Як злую нядолю рыхтуюць дзіцяці</p>
<p>Цары-крывасмокі, паны-крумкачы.</p>
<p> </p>
<p>Але не ўмірала надзея народа.</p>
<p>І вера не гасла ў цудоўныя дні,</p>
<p>І тлелі вякамі праз цяжкія годы</p>
<p>Народныя сілы і праўды агні.</p>
<p> </p>
<p>Прыйшла яна, праўда, у громах змагання,</p>
<p>На крыллях агністых кастрычніцкіх бур,</p>
<p>І радасны золак, прадвеснік світання,</p>
<p>Разліў па зямлі беларускай пурпур.</p>
<p> </p>
<p> </p>
<p>І канула ў вечнасць былое закляцце,</p>
<p>Апалі аковы няволі з бядой,</p>
<p>І ты, правадыр, у сям’ю яго браццяў</p>
<p>Заклікаў народ наш усёй грамадой.</p>
<p> </p>
<p>У часы ж навалы, у грознай прыгодзе,</p>
<p>Як родны наш бацька, ты нас ратаваў</p>
<p>І добрую памяць аб нашым народзе</p>
<p>Дагэтуль у сэрцы сваім захаваў.</p>
<p> </p>
<p>З увагай штодзённай і з клопатам дбалым</p>
<p>Не зводзіш з нас вока і росціш народ.</p>
<p>Узняў ты высока наш край заняпалы</p>
<p>І нашаму слову даў творчы палёт.</p>
<p> </p>
<p>Бязмежныя шыры, бяскрайнія далі</p>
<p>І творчае працы ясноты-шляхі</p>
<p>Адкрыў перад намі ты, родны наш Сталін,</p>
<p>Наш бацька, настаўнік і друг дарагі!</p>
<p> </p>
<p>Ты нам паказаў сваім словам прарочым</p>
<p>Дарогу да шчасця, дарогу ў вякі.</p>
<p>Па гэтай дарозе з народам мы крочым –</p>
<p>Паэты, артысты, пяўцы, мастакі.</p>
<p> </p>
<p> </p>
<p>*</p>
<p> </p>
<p>Мы службы не знаем больш слаўнай, пачэснай,</p>
<p>Як зліцца з народам у працы сумеснай</p>
<p>І зорнай дарогай тваёй, правадыр,</p>
<p>Нясці ўсяму свету і волю і мір.</p>
<p> </p>
<p>Пра нас ты сказаў – і сардэчнае слова</p>
<p>Натхняе да працы вялікай і новай.</p>
<p>Мы вернымі будзем народу свайму,</p>
<p>І сілы, і веды, і песні – яму!</p>
<p> </p>
<p>Магутнасць Антэя – у дружбе з зямлёю,</p>
<p>А наша – ў яднанні з народнай сям’ёю.</p>
<p>Крыштальны твой шлях, як крыніца ў лугах, –</p>
<p>Народа настаўнік, народа слуга!</p>
<p> </p>
<p> </p>
<p>Няхай наша творчасць, заўсёды жывая,</p>
<p>І сэрцы і думы людзей акрыляе,</p>
<p>Хай кожная песня і кісці узмах</p>
<p>Нам радасць прыносіць, а ворагам – страх!</p>
<p> </p>
<p>Уславім зямлі раскаванае ўсходы,</p>
<p>Уславім арлоў – гадаванцаў народа,</p>
<p>У песнях, што нашыя сэрцы складуць,</p>
<p>Хай вечна героі народа жывуць!</p>
<p> </p>
<p>Бацькі, што ў баях баранілі краіну,</p>
<p>Шчасліва ўсміхаюцца роднаму сыну –</p>
<p>Ён гучную скрыпку трымае ў руках,</p>
<p>Іграе пра вольна-адчынены шлях.</p>
<p> </p>
<p>Ён першы між першых на конкурсах свету, –</p>
<p>На гонар, на славу краіны Саветаў.</p>
<p>Пад сталінскім сонцам, ласкавым заўжды</p>
<p>Расце нашых талентаў сад малады.</p>
<p> </p>
<p>Ці восенню ціхай, ці раннім прадвеснем,</p>
<p>Звініць у прасторах свабодная песня.</p>
<p>Найлепшая мера прыносіць нам плод.</p>
<p>Шчасліва жыве беларускі народ.</p>
<p> </p>
<p>Збіраемся мы на вяселлі, на святы,</p>
<p>І чуецца песня: «Жывіце багата!».</p>
<p>Мы словам паэта і песняй сваёй</p>
<p>Радзімы любімай пільнуем спакой.</p>
<p> </p>
<p>У скарбніцу перлы прыносілі людзі,</p>
<p>Яе вартавымі надзейнымі будзем.</p>
<p>Заззяюць ярчэй над савецкай зямлёй –</p>
<p>Чайкоўскі і Пушкін, Рэмбрандт і Талстой.</p>
<p> </p>
<p>Як дар залаты, мы нясём тыя творы</p>
<p>У гушчы народа, у нашы прасторы.</p>
<p>Хай геніяў голас натхнёны гучыць,</p>
<p>Людзей навучае змагацца і жыць.</p>
<p> </p>
<p>Мы партыі нашай магутную зброю –</p>
<p>Навуку марксізма, глыбока засвоім.</p>
<p> </p>
<p>І вольнаму люду, як ззянне зары,</p>
<p>Яе панясуць мастакі, песняры.</p>
<p> </p>
<p>Мы помнім гісторыі ясны наказ.</p>
<p>Ключы чалавечага шчасця ў нас.</p>
<p>Каб свет камунізма хутчэй збудавалі,</p>
<p>Будзем як Ленін,</p>
<p>Будзем як Сталін!</p>
<p> </p>
<p> </p>
<p>*</p>
<p> </p>
<p>Шчаслівыя мы сваёй роляй пачэснай,</p>
<p>Што вызначыў ты мастаку, песняру.</p>
<p>Мы першыя ў свеце з натхнёнаю песняй</p>
<p>Выходзім спаткаць камунізма зару.</p>
<p> </p>
<p>Сагрэў ты, як сонца, лясы і дубровы</p>
<p>Бацькоўскаю ласкай, наш друг дарагі.</p>
<p>Праходзіць прасторамі гоман вясновы,</p>
<p>Красуюць узгоркі, палі і лугі.</p>
<p> </p>
<p>І з песняй дзяўчына ідзе да крыніцы,</p>
<p>І з песняю хлопец свой трактар вядзе,</p>
<p>Пад песню праходзяць палкі ля граніцы,</p>
<p>Пад песню эскадра плыве па вадзе.</p>
<p> </p>
<p>У слова мы ўклалі любоў да радзімы –</p>
<p>Яна нашым вобразам сілу дала,</p>
<p>Любоў да цябе, правадыр наш любімы,</p>
<p>Палёт нашых думак у высь падняла.</p>
<p> </p>
<p>Мы цемры спрадвечнай пракляцце скрышалі,</p>
<p>Мы творым на славу савецкай зямлі –</p>
<p>Мы слова твайго залатыя скрыжалі</p>
<p>Над светам як сцягі мастацтва ўзнялі.</p>
<p> </p>
<p>Жыццё чалавека зрабіў ты прыгожым,</p>
<p>Каб зоркаю кожны свяціў між людзей,</p>
<p>Мы справамі славім твой велічны розум,</p>
<p>Мы імем тваім называем дзяцей.</p>
<p> </p>
<p>Бо сталінскім сонцам развеяны змрокі,</p>
<p>Шырокія ўсюды шляхі праляглі,</p>
<p>Ідуць нашы дзеці упэўненым крокам</p>
<p>Па нашай, па сонцам залітай, зямлі.</p>
<p> </p>
<p>Зямля, што агнём прамяністым сагрэта,</p>
<p>Што цёпла дыміцца вясной з-пад плугоў,</p>
<p>Пад сцены крамлёўскія ў жніўнае лета</p>
<p>Нясе табе ў хвалях жытнёвых любоў.</p>
<p> </p>
<p>Народнай любві залатыя зярняты</p>
<p>Збіраем мы ў лепшыя песні свае,</p>
<p>Мы з імі выходзім на людныя святы –</p>
<p>Народ іх пад сцягам чырвоным пяе.</p>
<p> </p>
<p>Наказы твае паўстаюць перад намі,</p>
<p>І мы абяцаем, наш бацька, табе,</p>
<p>Што вернымі будзем Радзімы сынамі</p>
<p>У працы сваёй, у сваёй барацьбе.</p>
<p> </p>
<p>У сталінскай дружбе красуюць народы,</p>
<p>З’ядналі іх дружбаю бальшавікі,</p>
<p>Для нас яна роднаю будзе заўсёды,</p>
<p>Мы горда яе пранясём у вякі.</p>
<p> </p>
<p>Мы чуем: вайны набліжаюцца буры,</p>
<p>Мы, сіл не шкадуючы, будзем штогод</p>
<p>Народ уздымаць да вышыняў культуры</p>
<p>І словам мастацкім узбройваць народ.</p>
<p> </p>
<p>Клянёмся табе, правадыр і настаўнік,</p>
<p>Як толькі вайна загрыміць над зямлёй,</p>
<p>Са зброяй і песняй суровай мы станем</p>
<p>На абарону Радзімы сваёй.</p>
<p> </p>
<p>У бойцы смяротнай праклятым фашыстам</p>
<p>Прысуд мы напішам магутнай рукой.</p>
<p>Пад Леніна-Сталіна сцягам агністым</p>
<p>Жыць будуць народы адзінай сям’ёй!</p>
<p> </p>
<p>Няхай жа красуе краіна Саветаў</p>
<p>Працоўным на радасць, фашыстам на страх,</p>
<p>Хай вечна гарыць, палымнее над светам</p>
<p>Сцяг працы, наш ленінска-сталінскі сцяг!</p>
<p> </p>
<p>Красуйся ж і ты, правадыр наш любімы,</p>
<p>Як сонца з вышынь, асвятляй нам шляхі,</p>
<p>Наперад вядзі нас для шчасця радзімы,</p>
<p>Мы сэрцам з табой, правадыр дарагі!</p>
<p> </p>
<p> </p>
<p> </p>
<p><i>	Якуб Колас, К.Крапіва, А.Куляшоў, Э.Агняцвет, М.Клімковіч</i></p>
<p>1939</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>