<div class="container">
<div class="book-utils">
<div id="qrcode"></div>
<a href="/Jakub_Kolas/Niazbytnyja_nadziei.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1909] -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Нязбытныя надзеі -->
<h2><a href="http://knihi.com/Jakub_Kolas/">Якуб Колас</a></h2>
<h2>Нязбытныя надзеі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ціха калоссі, схіліўшы галовы,</p>
<p>Шэпчуць у межах палёў,</p>
<p>Толькі ж не слухае неба іх мовы —</p>
<p>Скаргі ржаных каласоў.</p>
<p> </p>
<p>Сіняе неба ўсё сонцам заліта.</p>
<p>Полудзень. Вар. Цішыня.</p>
<p>Дожджыку просіць зялёнае жыта,</p>
<p>Прагне вады ярына.</p>
<p> </p>
<p> </p>
<p>*</p>
<p>Ша! Хмарка, хмарка дарагая</p>
<p>Паўзе па небе з-за лясоў!</p>
<p>Яна — надзея, радасць гаю,</p>
<p>Жаданне красак, каласоў.</p>
<p> </p>
<p>Бо сонца ж так пячэ без жалю,</p>
<p>Бо душна, горача ў палёх,</p>
<p>Смуга сухая крые далі,</p>
<p>Мальбы ж раслін не чуе Бог.</p>
<p> </p>
<p>Нямее ўсё, маўчыць, чакае,</p>
<p>Надзеі тоіць ўсё вакол,</p>
<p>I прагна вільгаць палыкае</p>
<p>Акамянелы, пылкі дол.</p>
<p> </p>
<p>Глядзіць і лес і луг з мальбою.</p>
<p>Гадае, думае зямля,</p>
<p>Што хмарка дожджыкам-слязою</p>
<p>Спадзе — ажывіцца ралля,</p>
<p> </p>
<p>I ў неба дойдзе плач з туманам,</p>
<p>Што сівым дымам нема звіс</p>
<p>Над цёмным лесам і курганам,</p>
<p>I ліне дожджыкам наніз.</p>
<p> </p>
<p>Плыве хмурынка ў сінім полі,</p>
<p>Мінае лес, мінае гай —</p>
<p>Яна не чуе крыку болю,</p>
<p>Бо вабіць хмарку іншы край.</p>
<p> </p>
<p>[1909]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>