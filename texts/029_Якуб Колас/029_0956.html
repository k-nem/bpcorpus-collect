<div class="container">
<div class="book-utils">
<div id="qrcode"></div>
<a href="/Jakub_Kolas/Prad_navalnicaju_unocy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Прад навальніцаю ўночы -->
<h2><a href="http://knihi.com/Jakub_Kolas/">Якуб Колас</a></h2>
<h2>Прад навальніцаю ўночы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Меж Ільёю і Спасам пачынаюцца чуць не кожны год дажджлівыя дні. I дажджы <i>з </i>громам і маланкамі найчасцей выпадаюць уночы. Цэлы дзень парыць, клоніць ка сну. Усё значыць на дождж, хоць неба і чыста і ярка свеціць сонца. А як толькі яно зайдзе, на краі неба з’яўляюцца хмаркі; скора растуць яны і вылазяць з-за лесу. Грозныя хмары з чырвонымі краямі агромнымі клубкамі ціха і важна націскаюцца на неба. Як толькі сцямнее, пачынае бліскаць маланка, але грому яшчэ не чутно. А хмара ўсё паўзе і паўзе, усё большую і большую займае часць неба.</p>
<p>Уночы маланка мае свой асобны вобраз, сваё хораства і цікавасць; уночы і голас грому мае сваю асобную грозную музыку, поўную нейкага няведамага страху, каторы трудна пераказаць словамі, каторы толькі можна чуці душою, каторым б’ецца сэрца ў нейкім салодкім заміранні і чаканні.</p>
<p>Укруг так ціха: ні ветру, ні шуму, ні гоману трывожнага дня. Спакой і цішыня ночы даюць можнасць праслядзіць грозную і дзіўную музыку грому, як ён родзіцца ў далёкім небе, як крэпне паволі, разліваецца грукатам ва ўсіх кутках соннага свету, над лесам і полем, у гарах і далінах, у безгранічным прасторы высокага неба; як адзываецца яму на зямлі эха сотнямі галасоў; як страшнымі хвалямі садрыгнецца воздух і забразджыць дробным бразджаннем кепска абкітованая абалонка (шыба) мужычае хаты, забразджыць жалобна-жалобна, як горкія слёзы нядолі; як важна пракоціцца ён над зямлёю і памаленьку заціхне недзе ў хмарах...</p>
<p>А маланкі ўсё бліскаюць і бліскаюць. Самы слабы свет яе, каторы не ўбачыш удзень, ясна відаць у цёмную ноч. Вось чаму і навальніца ўночы мае болей грозны вобраз, як удзень. Прыгледзьцеся! Бледна-чырвоныя поласы агню ўспыхіваюць тут і там то аддзельнымі стужкамі, то зліваючыся ў адну шырокую рэку агню. Бляск страшна і борзда разальецца па небе то роўнаю паласою, то крывою вогненнаю рэкаю, то шырока, размашыста і смела блісне ва ўсе староны, усё роўна як разарвецца там, у хмарах, вялікая, грозная лявіна<sup><a href="#footnote-1">1</a></sup> агню. I на адзін момант вынікаюць з цемені ночы і купчастыя пярэднія клубы хмар і сівыя кучкі раскіданых па небе, як крыгі па вадзе, хмурак. Цьма разрываецца – выскачыць далёкі лес, гляне круглае поле на ўсю даль, марскануць хаты і гумны, блісне высокая цэрква разам з вянком ліп, клёнаў і бяроз, яе акружаючых, і мільёны лістоў адальюць золатам, і дзіўна хораша абрысуецца зялёны яблык царкоўнае вежы высока ў небе.</p>
<p> </p>
<p><i>[1906-1907]</i></p>
<div class="endnote-block">
<div class="footnote"><p><sup><a id="footnote-1">1</a></sup> У высокіх гарах у снежну зімку бывае, што снег, таючы ў адлігу, пачынае каціцца з гары ў даліну. Чым далей, тым больш збіраецца снегу, і бывае, што коціцца кумяк снегу, большы за вялікі касцёл. Гэта называецца лявіна. А за тым і ўсё вялікае, што, здаецца, можа заваліць, заціснуць усё сабою, называюць таксама лявінай.</p>
</div>
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>