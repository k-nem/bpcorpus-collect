<div class="container">
<div class="book-utils">
<div id="qrcode"></div>
<a href="/Jakub_Kolas/Batrak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1909,[1927,1929] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Батрак -->
<!-- HEADER_FIELD Title2: (Палеская быль) -->
<h2><a href="http://knihi.com/Jakub_Kolas/">Якуб Колас</a></h2>
<h2>Батрак</h2>
<h2 class="title2">(Палеская быль)</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<br/><br/>
<!-- TOC_END -->
<!-- BOOK_BEGIN -->
<p>Стогне, вые і галосіць,</p>
<p>Аж гудзе Палессе.</p>
<p>Вецер хмары гоніць, носіць,</p>
<p>Рве салому ў стрэсе.</p>
<p> </p>
<p>Глуха гоман далятае</p>
<p>З лесу векавога,</p>
<p>Нібы песня заклятая,</p>
<p>Грозьба, засцярога.</p>
<p> </p>
<p>Мітусіцца ў страсе вецце,</p>
<p>Чараты і лозы.</p>
<p>Угнявіўся чагось вецер,</p>
<p>Бы камусьці грозіць.</p>
<p> </p>
<p>Толькі ж ты не страшна, бура,</p>
<p>Тым, хто ў цёплай хаце,</p>
<p>Дзе ёсць запек і пячура</p>
<p>Ды яшчэ палаці;</p>
<p> </p>
<p>Дзе лускоча і палае</p>
<p>Корчык на камінку,</p>
<p>А бабулька гаваркая</p>
<p>Ўспомніць пра старынку</p>
<p>I пачне расказ цікавы,</p>
<p>Як даўней жылося:</p>
<p>Ёй у свеце рознай справы</p>
<p>Сведкай быць прыйшлося.</p>
<p> </p>
<p>Бабка Мар’я аўдавела,</p>
<p>Дзеткі паўміралі.</p>
<p>Гаспадарка так змарнела,</p>
<p>I з зямлі сагналі.</p>
<p> </p>
<p>Не па праўдзе рассудзілі</p>
<p>Справу маладзіцы.</p>
<p>Дзе ж падзецца? Прыхілілі</p>
<p>Мар’ю чужаніцы.</p>
<p> </p>
<p>Вось і служыць, век зжывае</p>
<p>У чужых слугою.</p>
<p>Мусіць, доля ўжо такая –</p>
<p>Век быць сіратою.</p>
<p> </p>
<p>Але бабка ўсім давольна</p>
<p>I не мысліць злога</p>
<p>Тым, хто выгнаў сваявольна</p>
<p>З мужніна парога...</p>
<p> </p>
<p>А вятруга не сціхае –</p>
<p>Плача і галосіць,</p>
<p>Плача горка і ўздыхае,</p>
<p>Бы ратунку просіць.</p>
<p> </p>
<p>А пад тую песню жалю</p>
<p>Бабка, як званочак,</p>
<p>Сыпле слоўкі, бы каралі</p>
<p>Ніжа на шнурочак.</p>
<p> </p>
<p> </p>
<h3><a id="chapter1"></a>І</h3>
<p> </p>
<p>– Эх, мой голубе-саколю!</p>
<p>Многа баек ёсць на свеце.</p>
<p>Ці іх спішаш? Ды ніколі!</p>
<p>Толькі праўду запішэце –</p>
<p>Аднае яе даволі.</p>
<p>А тэй праўданькі, нябога,</p>
<p>На свеце багата!</p>
<p>Аб ёй скажа і дарога</p>
<p>I кожная хата,</p>
<p>Скажа добрага і злога</p>
<p>Пра нашага брата...</p>
<p>Вось як думаць часам станеш</p>
<p>Ды прыгледзішся бліжэй...</p>
<p>Не, саколю, як ні глянеш,</p>
<p>Лепш было-такі даўней!</p>
<p>Меней хітрасці і здзеку</p>
<p>Між людзей тады было,</p>
<p>Лепш вялося чалавеку,</p>
<p>I жыццё раўней цякло.</p>
<p>Дзеці старшых паважалі,</p>
<p>Ну, і слухалі бацькоў.</p>
<p>Людзі цвёрда лад дзяржалі</p>
<p>Ды і меней зазнавалі</p>
<p>I дзяліцьбы і судоў.</p>
<p>У бацькоў мацней трывала</p>
<p>Сэрца, любасць да дзяцей,</p>
<p>I каралі іх, бывала,</p>
<p>Ды лагодзілі часцей.</p>
<p>Меркаваліся – так трэба:</p>
<p>На дабро не пойдзе зло.</p>
<p>Тады нават само неба</p>
<p>Ласкавейшае было.</p>
<p> </p>
<p>Памаўчала бабулька хвіліну,</p>
<p>Як бы ловячы нейкую ніць</p>
<p>Ці мяркуючы, як пра быліну</p>
<p>Ёй трапней і зручней гаманіць.</p>
<p> </p>
<p>– Багатыр на ўсю акругу,</p>
<p>Панам жыў стары Адам:</p>
<p>Меў зямлі, кусішча лугу,</p>
<p>Колькі грошай – знаць не нам.</p>
<p>Банк даўней не быў у модзе,</p>
<p>Знаць яго ніхто не знаў:</p>
<p>Пад падрубаю ў калодзе</p>
<p>Ці ў гляках на агародзе,</p>
<p>Хто меў, золата хаваў.</p>
<p>Ну, такіх цяпер нямнога</p>
<p>Знойдзеш ты багатыроў.</p>
<p>Пчол адных было ў старога</p>
<p>Соцень тры ды больш вуллёў.</p>
<p>Меў таксама і скаціны,</p>
<p>Рознай жыўнасці стары,</p>
<p>Бульбы, хлеба, садавіны...</p>
<p>Што цяпер гаспадары!</p>
<p>Нават блізка не стаялі,</p>
<p>Ой, далёка ім да тых!</p>
<p>А чаму? Закон трымалі</p>
<p>Дзедаў-прадзедаў сваіх...</p>
<p>Ды і то сказаць, саколю:</p>
<p>Цесна ў свеце стала жыць,</p>
<p>Нібы сціснулі ўсім волю</p>
<p>Рук няма дзе прылажыць.</p>
<p> </p>
<p>Усяго ён меў даволі,</p>
<p>Жыць бы толькі, спажываць,</p>
<p>Ды ў адным не меў ён долі:</p>
<p>Не мог дзетак ўзгадаваць!</p>
<p>Мерлі дзеткі, Бог іх знае.</p>
<p>Толькі стануць падрастадь,</p>
<p>Смерць бязлітасна-ліхая</p>
<p>Тут як тут. Такая, знаць,</p>
<p>Ўжо ім доля выпадала,</p>
<p>Пакой вечны іх душам.</p>
<p>Маці дух па іх раняла,</p>
<p>Хмурны заўжды быў Адам.</p>
<p>З усіх дзетак засталася</p>
<p>Толькі дзеўчынка адна.</p>
<p>I скажу ж я: удалася,</p>
<p>Урадзілася яна!</p>
<p>Вочы ясны, ну, як неба,</p>
<p>Колькі ў іх было жыцця!</p>
<p>Бачыць бы самому трэба,</p>
<p>Што было то за дзіця!</p>
<p>Чорнай дужкай леглі броўкі,</p>
<p>Шчочкі свежы, як раса,</p>
<p>Погляд – раніца ў Пятроўку.</p>
<p>Ну, любота, ну, краса!</p>
<p>Нібы красачка у полі</p>
<p>Між зялёных каласкоў.</p>
<p>Не сказаў бы ты ніколі,</p>
<p>Што то дочка мужыкоў.</p>
<p>Падрастала – расцвітала,</p>
<p>Як вішанька ў садзе.</p>
<p>Не хочучы дзеўка стала</p>
<p>Хлопцаў вабіць, надзіць.</p>
<p>Прыязджалі пад званкамі</p>
<p>Пачцівыя госці,</p>
<p>З гарэліцай, з ручнікамі</p>
<p>Сваты-ягамосці.</p>
<p>Не хацела ж яе маці</p>
<p>Слухаць тэй гамонкі:</p>
<p>«Едзьце, свацікі, шукаці</p>
<p>Ў другім месцы жонкі.</p>
<p>Наша дочка – маладзенька,</p>
<p>Хай пабудзе дома.</p>
<p>А за гонар, даражэнькім,</p>
<p>Дзякуем, вядома.</p>
<p> </p>
<p>Ну, дзе ім да Банадысі!</p>
<p>Бог дасць, будзем жыць без іх:</p>
<p>Людзі ў свеце не звяліся –</p>
<p>Лепшы знойдзецца жаніх!»</p>
<p> </p>
<p>Так старою гаварыла</p>
<p>Гордасць матчына не раз:</p>
<p>«І-і, дачушка мая міла!</p>
<p>Прыйдзе твой, галубка, час!»</p>
<p> </p>
<p>Банадыся ж бы й не дбала,</p>
<p>Ёсць жаніх ёй ці няма,</p>
<p>Толькі іншы раз, бывала,</p>
<p>Нойдзе нейкая дума,</p>
<p>I на твар бы клопат ляжа,</p>
<p>Цень па вочках прабяжыць,</p>
<p>Але й мацеры не скажа,</p>
<p>Што на сэрцы тым ляжыць.</p>
<p>«Што ты? – маці запытае. –</p>
<p>Чаго стала так хмурна?»</p>
<p>Засмяецца, заспявае,</p>
<p>Развяселіцца яна.</p>
<p> </p>
<p> </p>
<p> </p>
<h3><a id="chapter2"></a>II</h3>
<p> </p>
<p>Жыццё йшло сваім парадкам.</p>
<p>Як Адам не меў сыноў</p>
<p>Ды рабочых рук няхватка,</p>
<p>То трымаў ён парабкоў.</p>
<p>Спрытны, ёмкі быў хлапчына</p>
<p>Малады батрак Якім,</p>
<p>Першы ў вёсцы малайчына...</p>
<p>Рэдка спрэчаўся хто з ім</p>
<p>Ці то ў сіле, ці ў рабоце,</p>
<p>Што ні ўзяў – спаліў агнём!</p>
<p>Шчодра ўсё даў Бог сіроце, –</p>
<p>Маладзец быў малайцом.</p>
<p>Чарнавокі, твар прыгожы,</p>
<p>Стройны, звязісты, як сук.</p>
<p>Каб убраць яго, нябожа,</p>
<p>Эх, што быў бы за дзяцюк!</p>
<p>Ды была адна загана:</p>
<p>Сынам быў ён жабрака</p>
<p>Ды меў долю батрака.</p>
<p>Што ж? Такі быў лёс паганы.</p>
<p> </p>
<p>Жыў пры матцы перш хлапчынка,</p>
<p>I была халупка ў іх,</p>
<p>Дзе курылася лучынка,</p>
<p>Дзе туліліся ўтраіх.</p>
<p>Маці сім-тым зарабляла:</p>
<p>Пражу прала ці йшла жаць.</p>
<p>Хлопчык гэтак жа, бывала,</p>
<p>Йшоў у двор на сенажаць</p>
<p>Ці наймаўся за падпаска, –</p>
<p>Дзе там грошы – хоць за хлеб,</p>
<p>Ды і то была як ласка,</p>
<p>Покі хлопчык не акрэп.</p>
<p>Бацька меў свае дарогі:</p>
<p>Йшоў, абходзячы двары,</p>
<p>На сядзібы, хутары –</p>
<p>Быў калека і убогі</p>
<p>I вымальваў імем Бога</p>
<p>Хлеб і іншыя дары.</p>
<p>Як бы там ні выпадала,</p>
<p>Ўсё ж у іх быў свой куток,</p>
<p>Свой прытулак. I, бывала,</p>
<p>Ў цёплы летні вечарок</p>
<p>Сядзе важна каля хаты</p>
<p>Развяселены жабрак:</p>
<p>«Бач, Крыстына, мы багаты –</p>
<p>Хатку маем як-ніяк.</p>
<p>Ёсць у хатцы печ, дзве лавы.</p>
<p>Праўда, пень замест стала,</p>
<p>Але ўсё адна хвала,</p>
<p>Калі стол без хлеба, стравы.</p>
<p>А на нашай жа калодзе</p>
<p>Сальца водзіцца падчас,</p>
<p>Як пашэнціць мне ў абходзе.</p>
<p>О, жывуць і горш за нас!</p>
<p>Хоць бы гэтак было далей.</p>
<p>Так, старая, ці не так?</p>
<p>Радасць мая ў хлебе, сале.</p>
<p>Я шчаслівы ў кожнай хвалі,</p>
<p>Хоць калека я, жабрак.</p>
<p>Чым жа кепска? – запытаем...</p>
<p>I вось думаецца мне,</p>
<p>Што мы радасць, шчасце маем</p>
<p>Ў абразé, што на сцяне».</p>
<p>Так стары Казімер стане,</p>
<p>Зняўшы торбы, разважаць:</p>
<p>«Дзякуй табе, вечны пане,</p>
<p>Што і ў маім жабрачым стане</p>
<p>Ніва ёсць і сенажаць!</p>
<p>Ну, ці так кажу, старая?</p>
<p>Мы не горш людзей жывём...»</p>
<p>З дзень Казімер спачывае,</p>
<p>Потым зноў ідзе з кіём.</p>
<p> </p>
<p>Ды нядоўга красавала</p>
<p>I такое шчасце іх –</p>
<p>Ліха прыйдзе ў адзін міг:</p>
<p>Летам Крыся заняпала</p>
<p>I з пасцелі больш не ўстала.</p>
<p>Што ж рабіць ім удваіх?</p>
<p>Разышліся іх дарогі,</p>
<p>Не пайшоў малы Якім</p>
<p>У вандроўку са старым</p>
<p>Абіваць людзям парогі.</p>
<p>Апусцела хатка тая,</p>
<p>Ткуць красёнцы павукі,</p>
<p>Бо няма, бо не хватае</p>
<p>Гаспадынінай рукі.</p>
<p>Сам Казімер апусціўся</p>
<p>I асунуўся, азыз,</p>
<p>I халат яго зрабіўся</p>
<p>Комам лат, ануч і рыз.</p>
<p>Ніжэй хатка ў дол ўрастала,</p>
<p>Патачыў яе чарвяк,</p>
<p>I на прызбу, як бывала,</p>
<p>Не выходзіў больш жабрак.</p>
<p>Двор не прыбран, не падмецен,</p>
<p>У халупцы смецце, бруд...</p>
<p>Ох, саколю, непрымецен,</p>
<p>Ды вялік жаночы труд!</p>
<p> </p>
<p>Што ж было рабіць малому?</p>
<p>Рукі дзе яму зацяць?</p>
<p>Не йсці ж з бацькам жабраваць,</p>
<p>Здароваму, маладому!</p>
<p>I ён кінуў бацьку, хату,</p>
<p>Па людзях пайшоў блукаць,</p>
<p>Долі-спосабу шукаць</p>
<p>За абы-якую плату.</p>
<p>Многа дзе ён быў, сланяўся,</p>
<p>I ўжо сталым дзецюком</p>
<p>Да Адама ён наняўся</p>
<p>Батраком.</p>
<p> </p>
<p>Здольны быў работнік новы:</p>
<p>Пойдзе ў луг касіць мурог –</p>
<p>Ні адзін касец вясковы</p>
<p>З ім управіцца не мог.</p>
<p>Палюбіў яго, як сына,</p>
<p>Ім хваліўся гаспадар:</p>
<p>«Ну і хлопец! Вось хлапчына!</p>
<p>Вось работнік! Вось штукар!»</p>
<p> </p>
<p>Добра ўсё йшло і паволі,</p>
<p>Дома кошкаўся стары,</p>
<p>А Якім часамі ў полі</p>
<p>З ранку быў аж да зары.</p>
<p>Ходзіць хлопец за сахою,</p>
<p>Дружна ў пары йдуць валы.</p>
<p>Толькі й чуеш за гарою:</p>
<p>«Гэй, Пярэсты! Но, Малы!»</p>
<p>А як поўдзень падступае,</p>
<p>Зніме з іх Якім ярмо.</p>
<p>«Патаміліся? – спытае. –</p>
<p>Есці хочаце? Дармо!</p>
<p>Адпачынем, папасёмся.</p>
<p>Сонца зрушыцца з гары,</p>
<p>Зноў у сошку запражомся,</p>
<p>Мае волікі-сябры!»</p>
<p> </p>
<p>Так гаворыць са скацінкай</p>
<p>I пускае на траву,</p>
<p>А сам гэтаю часінкай</p>
<p>Сядзе ў цень на мураву.</p>
<p>I сядзіць ён, штось гадае,</p>
<p>Бы на думках штось было,</p>
<p>I сам сюд-туд паглядае</p>
<p>На той хутар за сяло,</p>
<p>На курганік і на гору,</p>
<p>Дзе дарожка пралягла:</p>
<p>Банадыся ў гэту пору</p>
<p>Яму полудзень нясла.</p>
<p>Ўсё ў Якіме аж заскача,</p>
<p>Задрыжыць і запяе,</p>
<p>Як здалёку толькі ўбачыць</p>
<p>Постаць мілую яе.</p>
<p>Ў белай хустачцы з брыжамі</p>
<p>Хутка блізіцца яна.</p>
<p>Вузел хлеба за плячамі,</p>
<p>А ў спарышыках – з пшана</p>
<p>Каша, квас ці інша страва</p>
<p>Ды гладышык малака.</p>
<p>Вось падходзіць і ласкава</p>
<p>Так зірне на батрака:</p>
<p>«Ну, Якімка, падкрапіся –</p>
<p>Папалуднаваць пара».</p>
<p>«Дзякуй, рыбка Банадыся!</p>
<p>Я ж такі і падараў!</p>
<p>Сяду, што ж, якраз часіна...</p>
<p>Сядзь і ты бліжэй сюды!»</p>
<p>Есць Якімка, а дзяўчына</p>
<p>З яго цешыцца яды.</p>
<p>«Можа б ты папрабавала?</p>
<p>Разам есца нейк зручней».</p>
<p>І дзяўчына лыжку брала.</p>
<p>Разам праўда што смачней.</p>
<p> </p>
<p>Не яда ім, а пацеха.</p>
<p>Так і горнуцца яны.</p>
<p>Тут і жарты, тут і смехі –</p>
<p>Свята ім той дзень будны.</p>
<p>I не раз вось так у полі</p>
<p>Ці ў куточках зацішных</p>
<p>У спатканнях патайных</p>
<p>Часу бавілі даволі.</p>
<p>I ніхто не знаў, не ведаў,</p>
<p>Чым так моцна прыкаваў</p>
<p>Дом Якіма, і ў суседзяў</p>
<p>Ён ніколі не бываў,</p>
<p>Не хадзіў на пагулянкі,</p>
<p>Каб другім не замінаць,</p>
<p>I, апроч свае каханкі,</p>
<p>Не хацеў нікога знаць.</p>
<p>Вечарамі ў сад цяністы</p>
<p>Выйдзе з дудкаю Якім.</p>
<p>Плача дудка галасіста</p>
<p>Плачам жаласным такім.</p>
<p>Банадыся ж у аконцы</p>
<p>Сядзе, слухае дуду.</p>
<p>Смутна стане ёй бясконца,</p>
<p>Як бы граў ён на бяду.</p>
<p>Месяц з неба пазірае,</p>
<p>Уздзеўшы срэбраны вянок,</p>
<p>А ёй сэрца замірае,</p>
<p>Млее, просіцца яно...</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Беглі дні, ішлі нядзелі...</p>
<p>Банадыся ж і Якім</p>
<p>Шчасце кралі, як зладзеі,</p>
<p>У каханні патайным.</p>
<p>Ды чым далей, то тым болей</p>
<p>Непакоіць думка іх:</p>
<p>Як жа з бацькаўскаю воляй?</p>
<p>Як са згодаю старых?</p>
<p>Ну, вядома, гэтай згоды</p>
<p>Не дабіцца ім ніяк:</p>
<p>Хто Якім? Галыш, без роду,</p>
<p>Сын убогага, батрак!</p>
<p>А яна – багачка, краля</p>
<p>I адна дачка ў бацькоў.</p>
<p>Проста людзі б засмяялі!</p>
<p>Хіба ж лёс яе такоў?</p>
<p>Марна думаць аб той згодзе:</p>
<p>Не, бацькоў ім не ўламаць,</p>
<p>Дык аб гэтай перашкодзе</p>
<p>Лепш маўчаць, не ўспамінаць.</p>
<p>Хай ідзе сваёй чаргою –</p>
<p>Далей будзе ім відней.</p>
<p>Іх каханне ж той парою</p>
<p>Разрасталася ладней.</p>
<p>Так яно па волі Божай</p>
<p>I кацілася само.</p>
<p>I што ж думалі, нябожа?</p>
<p>Спала з іх плячэй ярмо.</p>
<p> </p>
<p>Час быў так каля Міколы.</p>
<p>Помню добра, як цяпер,</p>
<p>Веснавы дзянёк вясёлы;</p>
<p>Нават помню, што ў чацвер</p>
<p>У гасподу да Адама</p>
<p>Зайшлі два гаспадары,</p>
<p>Багацеі гэтаксама,</p>
<p>Як і той Адам стары.</p>
<p> </p>
<p>«Як жа крэпенькі, здаровы?»</p>
<p>«Дзякуй вам! Што ў вас чуваць?»</p>
<p>Ну, звычайныя размовы,</p>
<p>I на словы ніжуць словы,</p>
<p>Каб той звычай захаваць</p>
<p>Ды каб спрытна стараною</p>
<p>Грунт сабе падрыхтаваць –</p>
<p>Трэба ж перш парахаваць,</p>
<p>А ўжо потым з навіною</p>
<p>Без памылкі выступаць.</p>
<p>I пры гэтым на дзяўчыну</p>
<p>Вокам кінулі не раз:</p>
<p> </p>
<p>«Малайчына, малайчына!</p>
<p>Дочка ладненькая ў вас!»</p>
<p> </p>
<p>Далей-болей,</p>
<p>Мой саколю,</p>
<p>Ды слова па слову</p>
<p>Закідаюць сець на волю,</p>
<p>На дзявочу тую долю</p>
<p>Раскрываюць змову.</p>
<p> </p>
<p>Бо дзяўчына –</p>
<p>Як пташына:</p>
<p>Вылятае ў вырай,</p>
<p>I прыходзіць ёй часіна</p>
<p>Аб сваёй другой айчыне</p>
<p>Пагадаці шчыра.</p>
<p> </p>
<p>«А гадаці,</p>
<p>Бацька, маці,</p>
<p>Тут не трэба многа:</p>
<p>Малады наш, Гуль Кандраці –</p>
<p>Першы богач у Загацці,</p>
<p>Не знайсці такога».</p>
<p> </p>
<p>Госці гладка</p>
<p>Ад пачатку</p>
<p>Павялі гамонку.</p>
<p>«Дык што ж скажа бацька, матка,</p>
<p>Каб аддаць сваё дзіцятка</p>
<p>У той дом за жонку?»</p>
<p> </p>
<p>Глянулі адзін другому</p>
<p>Тут бацькі у вочы –</p>
<p>Выпусціці пташку з дому,</p>
<p>Як відаць, ахвочы.</p>
<p> </p>
<p>Пакланілася старая,</p>
<p>З лавы ўстаў стары Адам:</p>
<p>«Што ж? Няхай Бог памагае,</p>
<p>Прыязджайце, госці, к нам».</p>
<p>Як зачула ж Банадыся</p>
<p>Аб той згодзе, аб сватах,</p>
<p>Ёй і рукі затрасліся,</p>
<p>Сэрца стукае – тах-тах!</p>
<p>Штось хацела ім сказаці</p>
<p>Са ўсёй смеласці, з пляча,</p>
<p>Ды стрымалася дзяўча.</p>
<p>Душна стала ёй у хаце.</p>
<p>Выйшла моўчкі вон за дзверы.</p>
<p>Што ж рабіць? Ну што рабіць?</p>
<p>Як ёй гэтыя намеры</p>
<p>Папярэдзіць і разбіць?</p>
<p>Свайго ўспомніла мілога:</p>
<p>«Мілы, любы мой Якім!..</p>
<p>Збегчы трэба – больш нічога,</p>
<p>I паставіць на сваім».</p>
<p> </p>
<p>Азірнулася дзяўчына</p>
<p>Ды бягом у сад, за сад.</p>
<p>Вось лясок і раўчавіна.</p>
<p>За ляском яе хлапчына</p>
<p>Рэжа скібы рад у рад.</p>
<p> </p>
<p>Банадыся</p>
<p> </p>
<p>Ой, Якімка! Гора, ліха!..</p>
<p>Пагаворым, любы, крыху.</p>
<p> </p>
<p>Якім</p>
<p> </p>
<p>Што такое? У чым справа?</p>
<p> </p>
<p>Банадыся</p>
<p> </p>
<p>Справа кепска, нецікава!</p>
<p>З-пад Загацця ягамосці</p>
<p>Непрашана прыйшлі ў госці</p>
<p>Мяне сватаць за Кандрата.</p>
<p>Даюць згоду мама, тата,</p>
<p>Толькі я адна нязгодна.</p>
<p>Што ж рабіці, мілы, родны?</p>
<p>Засталося часу мала,</p>
<p>Ды не ўсё ж яшчэ прапала:</p>
<p>За табою стала слова,</p>
<p>Я ж на ўсё, на ўсё гатова!</p>
<p> </p>
<p>Спахмурнеў батрак,</p>
<p>Аж змяніўся ў твары.</p>
<p>Вочы зораць, бы з-пад хмары,</p>
<p>З тропу збіты небарак.</p>
<p> </p>
<p>Банадыся</p>
<p> </p>
<p>Што ж маўчыш, Якімка любы?</p>
<p>Ты ж не хочаш маёй згубы?</p>
<p> </p>
<p>Якім</p>
<p> </p>
<p>Як відаць, разлучымся, нябога!..</p>
<p>А для мяне... адна дарога...</p>
<p> </p>
<p>Банадыся</p>
<p> </p>
<p>Што я чую? Ох, ты губіш</p>
<p>Мяне бедную, Якім!</p>
<p>Ці мяне ты ўжо не любіш?</p>
<p>Ці ўгнявіла цябе чым?</p>
<p>Ці ты лепшых слоў не знаеш,</p>
<p>Апроч гэтых жорсткіх слоў?</p>
<p>Ці другую сабе маеш,</p>
<p>А мяне забыць гатоў?</p>
<p> </p>
<p>Якім</p>
<p> </p>
<p>Забыць цябе, дзяўчынку дарагую?!</p>
<p>Ды дзе ж знайсці такую!</p>
<p>Не, любая! Не, не!</p>
<p>Ніколі!</p>
<p>Няхай не будзе шчасця мне,</p>
<p>Няхай не будзе долі,</p>
<p>Калі б цябе змяніў я на другую!</p>
<p>Слухай, сэрца Банадыся!</p>
<p>Каб цябе я не любіў,</p>
<p>Каб з табой мы не сышліся,</p>
<p>Мо б я больш шчаслівы быў.</p>
<p>Толькі ж я табе ці пара:</p>
<p>Я – слуга твой і батрак.</p>
<p>Бацька мой – стары жабрак...</p>
<p>Горка мне твая ахвяра!</p>
<p>Ты – красуня, ты багата,</p>
<p>А я голы як сакол,</p>
<p>Ў мяне будка, а не хата,</p>
<p>Ды і тая ўвайшла ў дол,</p>
<p>Апусцілася ў зямлю...</p>
<p>Дзе ж цябе я прытулю?</p>
<p> </p>
<p>Банадыся</p>
<p> </p>
<p>Толькі той і перашкоды?</p>
<p>Ой, Якімка мой дурны!</p>
<p>Мы такі ж і не блазны.</p>
<p>Прыйдзем так, давай, да згоды.</p>
<p>Мы тайком у цэркву пойдзем –</p>
<p>Поп за грошы дасць нам шлюб,</p>
<p>Будзем жыць і спосаб знойдзем.</p>
<p>Крэпак ты, Якім, як дуб.</p>
<p> </p>
<p>Ці ж палохацца работы?</p>
<p>Ці няздольны працаваць?</p>
<p>Што нам гэтыя турботы!</p>
<p>Зможам кут асталяваць!</p>
<p> </p>
<p>Прасвятлеўся твар Якімаў,</p>
<p>Пугу вобземлю шпурнуў.</p>
<p>Смела ўскінуў ён вачыма</p>
<p>I кудрамі страсянуў.</p>
<p> </p>
<p>Якім</p>
<p> </p>
<p>Я, саколка, не баюся</p>
<p>Ніякае працы!</p>
<p>Куст – мае палацы!..</p>
<p>У ярмо сам запрагуся,</p>
<p>Пацягну не горш вала, –</p>
<p>Ты б шчаслівая была!..</p>
<p>Не! Не згінем мы з табою,</p>
<p>З маёй рыбкай залатою!</p>
<p> </p>
<p> </p>
<p>Ў вочы ёй Якім зірнуў</p>
<p>І да сэрца прыгарнуў.</p>
<p> </p>
<p> </p>
<h3><a id="chapter4"></a>IV</h3>
<p> </p>
<p>I вось потайкам, цішком</p>
<p>Ўсё яны абмеркавалі,</p>
<p>Гладка ўсе канцы схавалі,</p>
<p>Справа стала за папом.</p>
<p> </p>
<p>Тым жа часам Гуль Кандраці</p>
<p>Са сватамі п’е ў іх хаце,</p>
<p>Вусы круцячы рудыя, –</p>
<p>Што-та, моў, за я! Куды я!</p>
<p>Банадыся ж прытоена</p>
<p>Сядзіць на тых запоінах,</p>
<p>Далёкая ад Кандрата</p>
<p>I ад дома і ад свата.</p>
<p>Дзень вяселля назначылі,</p>
<p>Ды вяселля не бачылі...</p>
<p> </p>
<p>У бліжэйшы час па гэтым</p>
<p>Святою нядзеляй</p>
<p>Пайшла дзеўка макам-кветам,</p>
<p>Як кажуць, з кудзеляй.</p>
<p> </p>
<p>Не адна пайшла ўцякачка,</p>
<p>А з сваім Якімам.</p>
<p>Што багацце? Лепш батрачкай!</p>
<p>Хай яно йдзе дымам!</p>
<p> </p>
<p>Ці ж ёй сэрца заняволіць,</p>
<p>Жывучы з багатым?</p>
<p>Лепей з любым у нядолі,</p>
<p>Без прытулку-хаты.</p>
<p> </p>
<p>У нядзельку на світанні</p>
<p>Па дарожках патайных,</p>
<p>Каб ніхто не бачыў іх,</p>
<p>Ідуць лёсу на спатканне.</p>
<p>Кончыў поп ужо маленне.</p>
<p>Да папа яны ідуць,</p>
<p>Пад яго благаславенне</p>
<p>Сэрца боязна нясуць.</p>
<p>«А дзе вашы бацькі, дзеткі? –</p>
<p>Поп іх строга запытаў. –</p>
<p>Дзе сваты? Дзе дружкі? Сведкі?</p>
<p>Хто на запаведзь даваў?</p>
<p>Ці не збеглі вы ад волі</p>
<p>Блізкіх кроўных і бацькоў?</p>
<p>Не звянчаю вас ніколі...»</p>
<p> </p>
<p>Холад веяў ад тых слоў.</p>
<p> </p>
<p>Банадыся</p>
<p> </p>
<p>Змілуйся, бацюшка,</p>
<p>I нас ты звянчай!</p>
<p>Што праўда, то праўда –</p>
<p>Парушан звычай.</p>
<p>Мой бацька багаты,</p>
<p>А ён – наш батрак.</p>
<p>За беднага ж пэўна...</p>
<p>Ні гэтак, ні так.</p>
<p> </p>
<p>Якім</p>
<p> </p>
<p>Назначце, бацюшка, цану</p>
<p>I выбачце нам гэтую віну,</p>
<p>Але нас павянчайце.</p>
<p> </p>
<p>Поп</p>
<p> </p>
<p>Не, на гэта выбачайце!</p>
<p>I не ведаю я вас.</p>
<p>Разбірацца ж мне не час:</p>
<p>Можа вы у першай стрэчы,</p>
<p>Можа вы – брат і сястра.</p>
<p>Што ж вянчаць так недарэчы?</p>
<p>Не, не месца, не пара!</p>
<p>Не, няма благаславення!</p>
<p> </p>
<p>Якім</p>
<p> </p>
<p>Калі так, то што рабіць?</p>
<p>Мы ўсё роўна па сумленні</p>
<p>Як муж з жонкай будзем жыць!</p>
<p>Банадыся</p>
<p> </p>
<p>Пакляліся мы</p>
<p>Жыць у пары век.</p>
<p>Што паробіш тут?</p>
<p>Утаўчэцца нейк.</p>
<p> </p>
<p>Так сказалі і выходзяць,</p>
<p>Пастаялі на дварэ.</p>
<p>Смутак, клопат іх бярэ –</p>
<p>Чаго ж дарма час тут зводзіць?</p>
<p> </p>
<p>Выйшаў поп, счакаўшы, ў сені,</p>
<p>Жаль да іх пачуў стары,</p>
<p>Бачыць, сталі на калені</p>
<p>Прад царквой на цвінтары.</p>
<p>Там у шчырасці сардэчнай</p>
<p>Пакляліся ў згодзе вечнай</p>
<p>Разам несці клопат, гора</p>
<p>I ісці рука ў руку</p>
<p>Без папрокаў, без дакораў,</p>
<p>Што б ні стала на вяку.</p>
<p>Поп крануўся згодай тою</p>
<p>I іх шчырасцю такою,</p>
<p>На цвінтар да іх ідзе,</p>
<p>Сам у цэркву іх вядзе.</p>
<p> </p>
<p>Поп</p>
<p> </p>
<p>Бачу згоду вашу, дзеткі!</p>
<p>Дай Бог згодна век вам жыць.</p>
<p>Што ж, ідзеце ў цэркву, кветкі, –</p>
<p>Павянчаю, так і быць.</p>
<p>На сябе віну бяру я,</p>
<p>Хай вам Бог грахі даруе.</p>
<p> </p>
<p>З імі ў цэркве памаліўся,</p>
<p>Службу справіў, адчытаў.</p>
<p>Як бы камень з іх зваліўся,</p>
<p>Як бы іншы свет ім стаў.</p>
<p> </p>
<p> </p>
<p> </p>
<p> </p>
<h3><a id="chapter5"></a>V</h3>
<p> </p>
<p>Непрыветна выглядала</p>
<p>Хатка дзеда-жабрака.</p>
<p>Павуццё куты заткала,</p>
<p>Дзьмула з кожнага кутка.</p>
<p>На аконцы вецер пылу</p>
<p>Цэлы пласт нанёс, нагнаў.</p>
<p>Там царыў спакой магілы,</p>
<p>Дух бядоты панаваў.</p>
<p>Печ асела, грунт загніўся,</p>
<p>Ў печы гліняны гаршчок</p>
<p>Сіратою прыхіліўся,</p>
<p>Стаў нячэпаны ў куток.</p>
<p>Парахнелі марна лавы,</p>
<p>Дух пракіслы патыхаў,</p>
<p>А сталом быў пень трухлявы,</p>
<p>Што Казімер так кахаў.</p>
<p>Ўсё пра беднасць тут казала,</p>
<p>Пра нядолю бедака, –</p>
<p>Непрытульна пазірала</p>
<p>Хатка дзеда-жабрака.</p>
<p>I вось раптам надвячоркам</p>
<p>Хатка тая ажыла.</p>
<p>Там пачулася гаворка,</p>
<p>I быў рух каля стала,</p>
<p>Праўдзівей, каля калоды,</p>
<p>Што служыла ўжо сталом</p>
<p>Незапамятныя годы.</p>
<p>А дзед ходзіць сакалом,</p>
<p>Бо ж і рад-такі старэчы,</p>
<p>Што жыве ён недарма.</p>
<p>Ён патупаў каля печы:</p>
<p>Пляшкі часам ці няма.</p>
<p>Да гарэлкі ж дзед быў падак,</p>
<p>Майстар быў кручок загнуць,</p>
<p>Як жа ў гэтакі выпадак</p>
<p>Пару чарак не кульнуць?</p>
<p>У Казімера старога</p>
<p>Быў і скорам пра запас –</p>
<p>Скруткаў некалькі каўбас.</p>
<p>«Што гнявіць мне пана Бога?»</p>
<p>Гаварыў стары не раз.</p>
<p>Малады пайшоў па воду,</p>
<p>Потым дроў схадзіў прынёс,</p>
<p>А дзед торбы ператрос,</p>
<p>Цягне усё на стол-калоду.</p>
<p>Маладая прыбірала,</p>
<p>Мыла, чысціла, мяла,</p>
<p>Павуціну, пыл зганяла –</p>
<p>Гаспадынін рэй вяла.</p>
<p> </p>
<p>Як усё было прыбрана –:</p>
<p>Запалілі там святло,</p>
<p>I халупка нечакана</p>
<p>Заіскрылася, як шкло.</p>
<p> </p>
<p>Дзед Казімер</p>
<p> </p>
<p>О! Такі ж недарма</p>
<p>Кажуць тыя людзі:</p>
<p>Убяры ты і пень,</p>
<p>То харошы будзе!</p>
<p>Не, дапраўды: зірні –</p>
<p>Што за хата стала!</p>
<p>Хат такіх на сяле</p>
<p>Ты налічыш мала.</p>
<p>А за гэта за ўсё</p>
<p>Гаспадыні хвала!</p>
<p>Ну, то сядзем за стол</p>
<p>Ды вяселле справім.</p>
<p>Малады з маладой!</p>
<p>Сядзьце тут на лаве...</p>
<p>Дадуць чосу бацькі</p>
<p>I мне разам з вамі.</p>
<p>Ну, ды покі той суд,</p>
<p>Пабалюем самі.</p>
<p>I закуска тут ёсць:</p>
<p>Хлеб, блінцы, каўбаскі...</p>
<p>I вы будзеце жыць</p>
<p>Сяк-так з Божай ласкі...</p>
<p> </p>
<p>Прыступаюць да вячэры.</p>
<p>Чуюць – ходзяць пад акном!</p>
<p>Потым раптам хтось у дзверы</p>
<p>Барабаніць кулаком!</p>
<p> </p>
<p> </p>
<h3><a id="chapter6"></a>VI</h3>
<p> </p>
<p>«Дзе ж то, бацька, наша дочка?</p>
<p>I Якім бы ў воду кануў...</p>
<p>Дзень праходзіць, скора ночка...</p>
<p>Выйшаў бы ты сам ды глянуў.</p>
<p>Проста дзіва, і ніколі</p>
<p>Не бывала такіх штук.</p>
<p>Што ўжо гэта за сваволя!</p>
<p>Што ён думае, блазнюк?»</p>
<p>Непакоіцца матуля:</p>
<p>«Не, не так яно, не так!</p>
<p>I Якім на тыя гулі</p>
<p>Не аматар, не мастак.</p>
<p>Ёсць тут, ёсць тут штось напэўна –</p>
<p>Зніклі зранку і няма</p>
<p>I прапалі неспадзеўна...</p>
<p>Ой, тут нешта нездарма!»</p>
<p> </p>
<p>Усяк маці разважае –</p>
<p>А мо гэта, а мо то...</p>
<p> </p>
<p>Маці</p>
<p> </p>
<p>Ой, дурніца ж я старая!</p>
<p>Бацька! Ведаеш ты што?</p>
<p>Я – сляпая, ты – дурны:</p>
<p>Пэўна ж любяцца яны?</p>
<p>Пасудзі, падумай сам...</p>
<p>Ото ж сорам будзе нам!</p>
<p> </p>
<p>Адам</p>
<p> </p>
<p>Ну, ты скажаш! Лепш маўчы,</p>
<p>Вады ў ступе не таўчы!</p>
<p>Мо пайшлі дзе на гулянне –</p>
<p>Ці ж яны манахі?</p>
<p>Кінь ты гэтыя гаданні</p>
<p>I пустыя страхі!</p>
<p> </p>
<p>Маці</p>
<p> </p>
<p>Ой, глядзі, глядзі, стары!</p>
<p>Удзяруць нам штуку.</p>
<p>Ліха выпаўзе з нары,</p>
<p>Будзе, будзе гуку!</p>
<p> </p>
<p>Адам</p>
<p> </p>
<p>А, не бойся,</p>
<p>Заспакойся –</p>
<p>Не будзе нічога.</p>
<p>Хай гуляюць –</p>
<p>Права маюць,</p>
<p>Не судзі іх строга,</p>
<p>Хлопец сталы</p>
<p>Ды прыўдалы</p>
<p>I не з гліны ж можа!</p>
<p>Разам стануць –</p>
<p>Люба глянуць,</p>
<p>Так яны прыгожы!</p>
<p> </p>
<p>Маці</p>
<p> </p>
<p>Пляцеш немаведама што.</p>
<p>Ты яму дзесяць, ён табе сто.</p>
<p>Хоць падбаў бы аб дзіцяці,</p>
<p>Ўсё яму нічога.</p>
<p> </p>
<p>Аж угневалася маці</p>
<p>Ад тых слоў старога.</p>
<p>А сама гадае матка</p>
<p>Над праявай тою:</p>
<p>У чым загваздка, загадка?</p>
<p>Што з яе дачкою?</p>
<p>I тут раптам нечакана</p>
<p>Ў галаве старое</p>
<p>Закружыліся пагана</p>
<p>Думак іншых роі.</p>
<p>Цяпер толькі ясна стала, –</p>
<p>Дзе ж быў змысл жаночы!</p>
<p>Як дачушка паглядала</p>
<p>На чорныя вочы.</p>
<p>Цяпер толькі прасвятлела</p>
<p>Матчына галоўка,</p>
<p>Як лавіў ён анямела</p>
<p>Дзявочае слоўка.</p>
<p>Цяпер толькі зразумела,–</p>
<p>О, дурная маці! –</p>
<p>Чаго ў садзе дудка млела,</p>
<p>Не давала спаці.</p>
<p>А тут зараз пагалоска</p>
<p>Па людзях шапоча,</p>
<p>Што батрак іх з ласкі Боскай</p>
<p>Быць іх зяцем хоча,</p>
<p>Што дачка іх у Загацце</p>
<p>Не пойдзе за Гуля,–</p>
<p>Гуль пры ўсім сваім багацці</p>
<p>Застанецца з дуляй.</p>
<p> </p>
<p>Маці далей не ўтрывала,</p>
<p>Выйшла з хаты ды трушком</p>
<p>К жабраку пашыбавала</p>
<p>Загуменнямі, лужком.</p>
<p>Падыходзіць пад аконца,</p>
<p>Зірк – не верыць і вачам:</p>
<p>Банадыся, яе сонца,</p>
<p>Божа мілы! Там! Ох, Там!</p>
<p>Маці рукі заламала,</p>
<p>Зноў назад бяжыць яна,</p>
<p>З гора намітку сарвала.</p>
<p> </p>
<p>Маці</p>
<p> </p>
<p>Божа! Ў чым мая віна?</p>
<p>Ой, сорам нам, сорам!</p>
<p>Ды што скажуць людзі?</p>
<p>Жыць у такім брудзе!</p>
<p>Цешся ж маім горам,</p>
<p>Рвеце ж мае грудзі!</p>
<p> </p>
<p>Прычытвае, плача матка,</p>
<p>Валасы рве, бы ў агні.</p>
<p> </p>
<p>Маці</p>
<p> </p>
<p>Будзь жа ты, маё дзіцятка!..</p>
<p> </p>
<p> </p>
<p>Адам</p>
<p> </p>
<p>Стой, старая! Не кляні!</p>
<p>Кінь ты выць на міласць Бога!</p>
<p>I пайшла ўжо і пайшла!</p>
<p>I не смей і мысліць злога,</p>
<p>Утрымай язык ад зла!</p>
<p>Бо ж яна нам не чужая,</p>
<p>Бо ж яна у нас адна.</p>
<p>Гм! Праклёнам пагражае!</p>
<p>Моўчкі гора пі да дна!</p>
<p>I чаго так ужо вар’яцець?</p>
<p>Ідзі лепей у клець,</p>
<p>Прыбярыся, як трэба, сама,</p>
<p>Не зводзь часу дарма</p>
<p>Ды каробкі сціха</p>
<p>Накладай давярха</p>
<p>Розным скарбам-дабром:</p>
<p>На вяселле папром!</p>
<p> </p>
<p> </p>
<h3><a id="chapter7"></a>VII</h3>
<p> </p>
<p>Два разы адно і тое</p>
<p>Не любіў казаць стары:</p>
<p>Што сказаў – слаўко святое,</p>
<p>Хоць тапіся, хоць гары.</p>
<p>Выйшла борзда ў клець старая</p>
<p>I кублы вярнуць давай,</p>
<p>Жыва кораб набірае</p>
<p>Сырам, маслам цераз край.</p>
<p> </p>
<p>Адам</p>
<p> </p>
<p>Ну, старая, пойдзем з Богам –</p>
<p>Што ўжо гневацца тут нам.</p>
<p>Не паможа больш нічога.</p>
<p>Як зрабілася ўжо, маці,</p>
<p>Дык няхай і будзе так.</p>
<p>Што ж, батрак ён, ну, батрак.</p>
<p>Я ж не мыслю зла дзіцяці.</p>
<p> </p>
<p> </p>
<p> </p>
<p>Маці</p>
<p> </p>
<p>Дык што ж, бацька, ўсё гатова,</p>
<p>Пойдзем, раз ты хочаш так.</p>
<p>Надзеў бацька халат новы,</p>
<p>Маці – чысты андарак,</p>
<p>Цемачком ідуць старыя</p>
<p>У халупку да дзяцей.</p>
<p>Не чакалі маладыя</p>
<p>Дарагіх такіх гасцей.</p>
<p> </p>
<p>Адам</p>
<p> </p>
<p>Добры вечар, зяць малоды!</p>
<p>Добры вечар, гаспадар!</p>
<p> </p>
<p>I стаўляе на калоду</p>
<p>I гарэлку й Божы дар.</p>
<p> </p>
<p>Дзед стары быў як аглушан,</p>
<p>Як бы гром яго прышыб,</p>
<p>I язык стаў непаслушан,</p>
<p>Не варочаўся, прыліп.</p>
<p> </p>
<p>Банадыся бацьку ў ногі:</p>
<p>«Не карай нас, татка, строга!</p>
<p>Глянь ласкавымі вачыма.</p>
<p>Гэта я звяла Якіма.</p>
<p>З ім тайком і звянчаліся,</p>
<p>На тваю дабрату спадзяваліся».</p>
<p> </p>
<p>Адам</p>
<p> </p>
<p>Ну што кара тут паможа?</p>
<p>Толькі ж, дзеткі, так нягожа...</p>
<p>Злосці я на вас не маю</p>
<p>I караць не буду вас.</p>
<p>Што ж? Дабра вам пажадаю!</p>
<p> </p>
<p>Са сцяны ён зняў абраз,</p>
<p>Той стары абраз, каторы</p>
<p>Дзед Казімер паважаў</p>
<p>I прад ім так шчыра ў горы</p>
<p>Ўсе надзеі пакладаў.</p>
<p>Маладых благаславілі:</p>
<p>«Ну, дай Божа шчасця вам!»</p>
<p>Іх на покуць пасадзілі.</p>
<p>Выпіў, змяк зусім Адам.</p>
<p>Па плячы пастукаў зяця:</p>
<p>«Чуў, Якіме? Батраком</p>
<p>Працаваў ты ў маёй хаце,</p>
<p>Цяпер будзеш прымаком!»</p>
<p>Больш гарэлка разбірае,</p>
<p>Стаў банкет іх ажываць,</p>
<p>I Адам ужо гукае:</p>
<p>«На які чорт лепшы зяць?»</p>
<p>Зашумелі, разышліся,</p>
<p>Падабрэў стары ўканец:</p>
<p>«Малайчына, Банадыся!</p>
<p>Маці, праўда, маладзец?»</p>
<p> </p>
<p>Дык вось як, саколю, бывала даўней.</p>
<p>Ці блага, ці добра – вам збоку відней.</p>
<p> </p>
<p><i>1909, [1927, 1929]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>