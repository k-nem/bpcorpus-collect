<div class="container">
<div class="book-utils">
<div id="qrcode"></div>
<a href="/Jakub_Kolas/Sviaty_Jan.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1918,[1924,1929] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «Святы Ян» -->
<h2><a href="http://knihi.com/Jakub_Kolas/">Якуб Колас</a></h2>
<h2>«Святы Ян»</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Арганісты пан Сарнецкі</p>
<p>Убіраць прыйшоў касцёл.</p>
<p>Заўтра свята, фэст важнецкі...</p>
<p>Эх, у ксёндза будзе стол!</p>
<p>А гасцей, гасцей наедзе:</p>
<p>Арандатараў, паноў,</p>
<p>Многа будзе на абедзе</p>
<p>Розных клерыкаў, ксяндзоў.</p>
<p>Там пальюцца рэчкай віны,</p>
<p>Грымне весела раяль,</p>
<p>А ксянжулькіна Мальвіна</p>
<p>Аздабляць будзе той баль.</p>
<p>Стаў народ ужо збірацца</p>
<p>З розных месц, далёкіх сёл...</p>
<p>Ну, то трэба ж пастарацца</p>
<p>Як найлепш убраць касцёл.</p>
<p>На дзядзінцы ўюць дзяўчата</p>
<p>З красак, зелені вянкі.</p>
<p>Праца шчыра распачата,</p>
<p>Завіхаюцца жанкі.</p>
<p>Арганісты знае справу</p>
<p>I мастацкі мае густ,</p>
<p>Рэй вядзе, вядзе на славу,</p>
<p>Хоць мазоліўся тут глузд.</p>
<p> </p>
<p>Ды затое ж на здзіўленне</p>
<p>Быў убраны той касцёл.</p>
<p>Святы Ян паўзверх адзення</p>
<p>Апяразан быў упол</p>
<p>Паяском з жывых раслінак, –</p>
<p>Ну, той Ян аж зіхаціць!</p>
<p>Як бы ўвесь святы будынак</p>
<p>Ён хацеў сабой зацьміць.</p>
<p>А касцёл быў у чэсць Яна.</p>
<p>На падмурку святы Ян</p>
<p>Першым чынам яшчэ зрана</p>
<p>Вельмі гожа быў убран.</p>
<p>Павыходзілі з касцёла,</p>
<p>Затрымаўся арганісты,</p>
<p>Сам здаволены, вясёлы,</p>
<p>Прад людзьмі і Богам чысты,</p>
<p>Запыніўся перад Янам:</p>
<p>Эх, і хораша ж убран!</p>
<p>Дагадзіў парафіянам,</p>
<p>Дагадзіў Сарнецкі пан!</p>
<p>Хараство, любата!</p>
<p>А вяночак!</p>
<p>Паясочак!</p>
<p>А як ручачка ўзнята!</p>
<p> </p>
<p>Пастаяў крыху Сарнецкі:</p>
<p>Гэта – Ян, брат, не сноп грэцкі,</p>
<p>Адпусці ты, Божа, грэх!</p>
<p>Паказаць людзям не смех:</p>
<p>Хоць вязі яго ў Варшаву,</p>
<p>Хоць у Вільню, хоць куды!</p>
<p>Так зрабіў Сарнецкі справу,</p>
<p>Як ні ў якія гады.</p>
<p>Толькі вось адна загана:</p>
<p>Вянок трохі завысока.</p>
<p>I Сарнецкі ў момант вока</p>
<p>На падмурак скок да Яна!</p>
<p>Але тут неспадзявана</p>
<p>Стук святога плечуком!</p>
<p>Ян аб землю старчаком!</p>
<p>Дарожачкай самай простай</p>
<p>Ды галоўкай аб памост той!</p>
<p>Лоб пабіўся на кавалкі,</p>
<p>Нос зляцеў аж на дзядзінец...</p>
<p> </p>
<p>Вось гасцінец, дык гасцінец!</p>
<p>Вось дык ліха, перапалка!</p>
<p>Па касцёле гук панёсся,</p>
<p>Бы злы дух зарагатаў, –</p>
<p>Пан Сарнецкі аж затросся,</p>
<p>Холад, жар яго праняў.</p>
<p>Што ж то будзе?! О, няшчасны!</p>
<p>Што рабіць тут? Што чыніць?</p>
<p>Лепш бы чэрап свой уласны</p>
<p>Аб памост яму пабіць.</p>
<p>Ломіць рукі арганісты,</p>
<p>Тужыць, вохкае бядак.</p>
<p>Мусіць сам злы дух нячысты</p>
<p>Так накпіў з яго, лайдак.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>—Што, пан, гэтак засмуціўся?</p>
<p>—Зірк – сусед яго, Вінцэнт!</p>
<p>—О, мой браце! Ян пабіўся</p>
<p>—На кавалачкі, нашчэнт!..</p>
<p>А бадай цябе агні!</p>
<p>Глянь адно, браток, зірні:</p>
<p>Бачыш – нос дзе, вунь дзе вушка,</p>
<p>Там кавалак барады...</p>
<p>Яне, Яне, Божы служка,</p>
<p>Нарабіў ты мне бяды!</p>
<p>А бадай жа цябе перуны!</p>
<p>Што нарабіў я, дурны?!</p>
<p>Ось Сарнецкі пастараўся,</p>
<p>Дагадзіў святому духу!</p>
<p>Ось папаўся, дык папаўся,</p>
<p>Як лісіца ў саладуху!</p>
<p>Вось ты Бога і пахваліш!</p>
<p>А бадай цябе паралюш!</p>
<p>I нашто вянок чапаў я?</p>
<p>У, халера, о, пся маць!</p>
<p>Смех і грэх на ўсё Заслаўе...</p>
<p>I як фэст нам святкаваць?..</p>
<p>– Кінь, пан, енчыць! Глупства, пане!</p>
<p>I сам Ян таго не варты!</p>
<p>Калі мёду пан дастане</p>
<p>I спірытусу з паўкварты</p>
<p>Ды калі мне зафундуе, –</p>
<p>Дзіва-цуд я спраўлю:</p>
<p>Заспяваюць «алялюе» –</p>
<p>Так касцёл услаўлю!</p>
<p>– Браце мілы!</p>
<p>Да магілы</p>
<p>Не забуду – памажы!</p>
<p>Вядро мёду,</p>
<p>Толькі знішчы перашкоду,</p>
<p>Свет мне белы развяжы.</p>
<p>I дзве кварты –</p>
<p>Глупства, жарты:</p>
<p>Гарнец зараз жа нясу!</p>
<p>Пачастую,</p>
<p>Патрактую</p>
<p>I засмажу каўбасу!</p>
<p>– Калі так, не плач па Яну:</p>
<p>Замест Яна сам я стану!</p>
<p>– Пан Вінцэнты! Мілы браце!</p>
<p>Бог цябе мне пасылае!</p>
<p>Хай пан Бог табе заплаціць,</p>
<p>Матка Боская святая.</p>
<p>У касцёле свентаянскім</p>
<p>Будзеш «Янам» элеганцкім!</p>
<p>Каранован каронаю,</p>
<p>Будзеш нашай абронаю!</p>
<p> </p>
<p> </p>
<p>Яна вынеслі, схавалі,</p>
<p>Самі ўсю ноч балявалі.</p>
<p>А назаўтра, чуць разднела –</p>
<p>Не забыў Вінцэнты дзела:</p>
<p>Від святога ён прымае,</p>
<p>На падмурку стаў як трэба,</p>
<p>Вочы ўзвёў, бы Ян, на неба,</p>
<p>Руку ўгору паднімае:</p>
<p>—Ну, як, браце?</p>
<p>—Дасканала!</p>
<p>Богу хвала!</p>
<p> </p>
<p> </p>
<h3><a id="chapter3"></a>III</h3>
<p> </p>
<p>А тым часам сонца ўстала,</p>
<p>Людзі сходзяцца ў касцёл.</p>
<p>Звон касцельны са званіцы</p>
<p>Час вітае ўжо дзянніцы,</p>
<p>Гудам коціцца вакол.</p>
<p> </p>
<p>Каля «Яна» аж завозна.</p>
<p>Тут і пана згледзець можна,</p>
<p>I кабетак-маладзіц,</p>
<p>I дзяўчатак-чараўніц,</p>
<p>I бабулек твар набожны,</p>
<p>I ўсе ціснуцца, бо кожны</p>
<p>Хоча выказаць пашану,</p>
<p>I ахвяры зносяць «Яну»:</p>
<p>Хто абрус, хто палаценца,</p>
<p>Хто ільну, хто рушнічок,</p>
<p>I цалуюць – хто ў каленца,</p>
<p>Хто ў галёнку ўлепіць чмок.</p>
<p> </p>
<p>«Ян» стаяў, не варушыўся,</p>
<p>Ён трымаўся і крапіўся,</p>
<p>Ліха ж вынікла няждана:</p>
<p>Мёд на вусах быў у «Яна».</p>
<p>Чуюць пчолы – пахне мёдам,</p>
<p>I на мёд яны ляцяць</p>
<p>I над «Янам» карагодам</p>
<p>I снуюцца і звіняць.</p>
<p>«Ян» пакуль што не шманае,</p>
<p>Але ж, ліхенька, пчала</p>
<p>Каля вуха завіла</p>
<p>I на вус яму сядае,</p>
<p>Губы лапкамі казыча.</p>
<p>«Вось хвароба! – «Ян» мармыча.</p>
<p>I прыстала ж як смала,</p>
<p>Тфу ты, чортава пчала!»</p>
<p>– Божа мілы! Ян злуе,</p>
<p>Як бы ён на нас плюе! –</p>
<p>Кажа ціхенька бабуля.–</p>
<p>Ці ты бачыш, Пабіян?..</p>
<p>Во! Зірні, зірні, Гануля:</p>
<p>Губкі крывіць божы Ян!..</p>
<p>Божа ядыны!</p>
<p>Одпусць гжэхі нашы і віны!</p>
<p>Людзі дзівяцца, глядзяць,</p>
<p>Сталі божкаць і ўздыхаць.</p>
<p>Пчолка ж поўзае й нібыта,</p>
<p>Хоць ты махалам махай.</p>
<p>– Фрру! – як фыркне «Ян» сярдзіта</p>
<p>Ды як крыкне: – Ая-яй!</p>
<p>От жа, гадаўка, ўпякла!</p>
<p>Каб ты ж выдахла была!</p>
<p>Ды з падмурка як сарвецца,</p>
<p>Ды як рынецца ў народ!</p>
<p>Наўскапыта «Ян» нясецца</p>
<p>Праз дзядзінец на гарод!</p>
<p>А за ім парафіяне:</p>
<p>– О, куды ты, свенты Яне?</p>
<p>Пане Яне! Не ўцякай!</p>
<p>Пане Яне, пачакай!</p>
<p>А «Ян», скінуўшы манаткі,</p>
<p>Прэ ў каноплі без аглядкі.</p>
<p> </p>
<p><i>1918, [1924, 1929]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>