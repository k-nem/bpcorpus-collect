<div class="container">
<div class="book-utils">
<div id="qrcode"></div>
<a href="/Jakub_Kolas/U_tyle_u_Dzianikina.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1928] -->
<!-- HEADER_FIELD FirstPublicationYear: 1907; 1925-1931; 1935; 1938; 1940-1941; 1943; 1952; 1959; 1982; 2009 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: У тыле ў Дзянікіна -->
<h2><a href="http://knihi.com/Jakub_Kolas/">Якуб Колас</a></h2>
<h2>У тыле ў Дзянікіна</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>У глыбокім яры тулілася жменька чырвонаармейцаў, чалавек дванаццаць. Сядзелі, стаіўшыся, у густым дубовым кустаўі.</p>
<p>Сувязь з сваімі часцямі была парвана ў сумятні нядаўняга бою. Чырвоныя падаліся на поўнач, здаўшы пазіцыю дзянікінцам. Лявей, ужо ўперадзе, пагрымлівалі гарматы, а на правым флангу дзянікінцаў татакалі кулямёты. Але бой заціхаў, і фронт перасоўваўся на новыя пазіцыі. Яр і кучка чырвонаармейцаў апынуліся на тэрыторыі Дзянікіна.</p>
<p>Чырвоныя сядзелі моўчкі, думаючы кожны на свой лад.</p>
<p>Становішча нецікавае!</p>
<p>– Вось табе і ў палон папалі! – уголас прамовіў Мікіта Чуракін, жывы, вясёлы хлопец.</p>
<p>– Палон не палон, а справа, братцы, – табак! – азваўся салідны Дземух, бывалы салдат-беларус.</p>
<p>Настрой сярод кучкі чырвонаармейцаў быў зніжаны, і асабліва занепакоеным быў нядаўна прысланы ў войска Андрэй Буркін, з рабочых, партыец, ён жа і начальнік аддзялення. Ён стараўся нічым не выказаць свайго хвалявання, а ў думках вінаваціў сябе, як камандзіра, што папаў у такое дрэннае становішча.</p>
<p>– Тфу ты!.. – пляваў ён і аздабляў гэтае пляванне выкрунтасістымі крэпкімі словамі.</p>
<p>– I як гэта мы адарваліся ад сваіх, раздзяры твае пашчэнкі!</p>
<p>– Стой, хлопцы! – пачаў дзелавіта Дземух. – Паставіць варту і зрабіць разведку – ніколі шкоды не зробіць.</p>
<p>– А што вартаваць тут? – пачуўся скептычны голас.– Сядзі, чакай, пакуль ноч не прыйдзе.</p>
<p>Некалькі галасоў падтрымалі яго.</p>
<p>Дземух паважна падняў угору палец.</p>
<p>– Глядзі наперад, пазірай назад, абводзь вачамі навакол сябе, і ты ніколі не прападзеш, – тонам глыбокага праканання зазначыў Дземух.</p>
<p>– Эх, хто ні карыстаўся нашаю цёткаю! – трагічна азваўся Максімёнак. Мабыць, хацелася выказаць той паршывы стан, у якім апынуліся яны.</p>
<p>—А Буркін тут жа распарадзіўся паставіць варту. Пры гэтым дадаў:</p>
<p>— Тт.! ІІамятайце, з кім ваюеце і за што ваюеце! Трымайцеся!</p>
<p>– Самае важнае для салдата – тутун!</p>
<p>Сказаўшы гэта, Дземух пашыўся ў кусты і знік. Ні ежы, ні тутуну ні ў кога не было.</p>
<p>Прайшло з паўгадзіны часу. Дземух не варочаўся. У Буркіна закралася было нават падазрэнне, ці не задаў ён стракача.</p>
<p>I раптам кусты зашумелі, заварушыліся. Пачулася шухканне ног як бы моцна спалоханага чалавека. Чырвонаармейцы паўсхопліваліся і – за стрэльбы!</p>
<p>З кустоў ляцеў на зламанне карку Дземух!</p>
<p>– Тры чалавекі ка мне! – З прыціскам, узрушана і прыцішана выгукнуў Дземух.</p>
<p>Чырвонаармейцы таксама ўзрушыліся, але ніхто не крануўся, не разумеючы, у чым справа.</p>
<p>– Правіянт і тутун! – паясніў Дземух.</p>
<p>Буркін і яшчэ два чырвонаармейцы пабралі стрэльбы і пабеглі. ІІрабраліся праз кусты на верх яру. За кустамі пад старою грушаю залеглі.</p>
<p>Пад'язджала сялянская падвода.</p>
<p>Карослівы каняка ледзь-ледзь цягнуў каламажку з нейкаю паклажаю. На возе сядзелі два дзянікінскія салдаты, а селянін у суконнай світцы шоў збоку.</p>
<p>– Як скажу «рраз!», выскаквайце ўсе як адзін, – ціха сказаў Дземух, гледзячы праз куст.</p>
<p>Як толькі галава каня параўнялася з ігрушаю, пачулася «рраз!».</p>
<p>Усе чацвёра выскачылі з-пад яе.</p>
<p>– Ні з месца!</p>
<p>Спынілі падводу.</p>
<p>– Злазь з воза!</p>
<p>Перапалоханыя фурман і дзянікінцы замлелі.</p>
<p>Салдат пасцягалі з воза.</p>
<p>– Куды едзеце?</p>
<p>– У штаб палка.</p>
<p>– Што вязеце?</p>
<p>– Правізію для гаспод афіцэраў.</p>
<p>– А, для гаспод? Ну, хоць гэта ў нас і не палагаецца, але сёння і мы пабудзем гаспадамі, – заўважыў Дземух, – а покі што пойдзем у наш штаб!</p>
<p>Фурману закамандавалі выпрагаць каня. Каламажку з паклажаю звярнулі з дарогі, уцягнулі ў кусты. Усё гэта зрабілі вельмі борзда і жыва.</p>
<p>– Бяры гэтыя пакі на плечы і чухай у яр! – камандаваў Дземух.</p>
<p>Дзянікінцы паслушна ўзвалілі на сябе па ёмкай скрыні.</p>
<p>– Ох ты, горушка маё! – застагнаў барадач-дзядзька, падстаўляючы плечы пад вузел. – Наўперад конь вёз, а цяпер і сам цягай! I калі ж вам, сукіным сынам, канец прыйдзе?</p>
<p>– Не лайся, дзядзька: і сам адпачынеш і конь папасецца. А халадком дамоў папрэш, – заспакойваў яго Дземух.</p>
<p>Каламажку апаражнілі. Паклажу прыперлі «ў штаб» чырвоных, у вельмі зацішнае месца, дзе схаваліся чырвонаармейцы.</p>
<p>– Не шумі, хлопцы! – перасцярог Буркін.</p>
<p>А «хлопцы» з незвычайным захапленнем трыбушылі дабро «для гаспод афіцэраў».</p>
<p>– Братцы, папяросы!</p>
<p>– Кансервы!</p>
<p>– Булкі!</p>
<p>– Масла!</p>
<p>Салдат-дзянікінец у портках з салявога мяшка дастаў пакуначак і ўрачыста падняў яго ўгору.</p>
<p>– Калі не памыляюся, дык гэта – каньячок!</p>
<p>– За такую знаходку Георгія табе павесім! – узрадаваўся Чуракін.</p>
<p>– Парадак, хлопцы, парадак! Каб не было анархіі і ніякага імперыялізму! – наводзіў парадкі Дземух, хватаючы бутэлькі.</p>
<p>Барадач-дзядзька наўперад стаяў збоку: пазіраў як бы з дакорам на ўсю гэтую сумятню-завіруху. А потым, калі ўсё «дабро для гаспод афіцэраў» было распакавана і ўстала ў сваёй шыкарнай наяўнасці, не ўстаяў і дзядзька-барадач. Вочы яго заблішчалі.</p>
<p>– Бач ты, сукіныя сыны! Гэтыя ў салявых портках шчагеляюць, а яны кансервы, масла і каньякі лопаюць! А, скула ім у горла!</p>
<p>Галодныя чырвонаармейцы прагавіта накінуліся на яду. А Дземух паўпіхаў коркі ў бутэлькі каньяку.</p>
<p>– Пачні, тав. камандзір! – паднёс ён першаму Буркіну.</p>
<p>Буркін хацеў штось сказаць. Убачыў, што каньяку ўсяго пяць бутэлек і заспакоіўся ды прапусціў пару чырвонаармейскіх глыткоў. Крэкнуў і сказаў:</p>
<p>– Тт.! Трымайцеся! Памятайце, з кім ваюеце і за што ваюеце!</p>
<p>– Вось ты казаў, што ў палон мы папалі. А мы самі ў палон узялі! – звярнуўся Дземух да Чуракіна і дадаў:</p>
<p>—Глядзі наперад, пазірай назад і абводзь вачамі вакол сябе, і ты ніколі не прападзеш.</p>
<p>Далі глытнуць і барадачу-дзядзьку.</p>
<p>– Ну, салявыя мяшкі! – звярнуўся Дземух да дзянікінцаў з бутэлькаю ў руках. – Калі б на вас не было портак з салявога мяшка, а былі тут наплечнікі залатыя, дык мы б вас павесілі тут на грушах. А паскольку вы можаце быць або нявольнікамі, або проста дурнямі, то гэта ўсё можам вам дараваць. З нявольніка можна зрабіць вольнага чалавека, з дурня...</p>
<p>Дземух памаўчаў: вось тут справа горш. Але дурні бываюць часовыя і дурні вечныя. З часовага дурня можна зрабіць разумнага чалавека... дык наце пацягнеце!</p>
<p>Буркін змяніў варту.</p>
<p>Падмацаваліся на славу. Павесялелі, закурылі папяросы, прыназначаныя «для гаспод афіцэраў». Завязалася гутарка.</p>
<p>Буркін сядзеў з дзянікінскімі салдатамі, распытваў іх, збіраў патрэбныя весткі ваеннага характару. Барадач-дзядзька знаёміў Дземуха з тапаграфіяй, расказваў, як трэба ісці, каб дабрацца да сваіх.</p>
<p>– Нам больш нічога не застаецца, як трымацца, браткі, вас і ісці з вамі, – заявілі чырвонаармейцам дзянікінцы.</p>
<p>Надышоў вечар. Сцямнела. Барадачу-дзядзьку памаглі выцягнуць каламажку.</p>
<p>Позна вечарам чырвонаармейцы рушылі з яру. З імі пайшлі і дзянікінцы.</p>
<p>Выступаючы, Буркін напомніў:</p>
<p>– Памятайце, тт., з кім ваюем і за што ваюем.</p>
<p> </p>
<p><i>[1928]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>