<div class="container">
<div class="book-utils">
<div id="qrcode"></div>
<a href="/Jakub_Kolas/Paslusnaja_zonka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1909,[1927] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Паслушная жонка -->
<h2><a href="http://knihi.com/Jakub_Kolas/">Якуб Колас</a></h2>
<h2>Паслушная жонка</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Эх, Тацянка! Эх, дзяўчынка!</p>
<p>Дзе радзілася яна?</p>
<p>Таня – гожая былінка,</p>
<p>Таня – красачка, вясна.</p>
<p>Не дзяўчына – чараўніца,</p>
<p>Свет схадзі – такой няма,</p>
<p>I ў палацах-камяніцах</p>
<p>Будзеш ты шукаць дарма,</p>
<p>Бо не знойдзеш такой кралі,</p>
<p>Як Тацяна Чабарок.</p>
<p>Губкі тыя – ну, каралі,</p>
<p>Бровы – дужачкі-шнурок.</p>
<p>Тонкі стан і тварык белы,</p>
<p>Вочы-зоры – ясны дзень,</p>
<p>А як кіне погляд смелы,</p>
<p>Так і згоніць з сэрца цень.</p>
<p>Дух захваціцца хлапчыне,</p>
<p>У крыві агонь гарыць,</p>
<p>Як вачамі толькі ўскіне</p>
<p>Або смехам адарыць.</p>
<p>Сохлі хлопцы па Тацяне,</p>
<p>Увіваліся за ёй</p>
<p>На вячорках, на гулянні, –</p>
<p>Ды ў Тацяны нораў свой.</p>
<p>Ну і непакорная,</p>
<p>Ну і наравістая –</p>
<p>Не кажы да трох!</p>
<p>Бойкая, праворная,</p>
<p>Гора з ёю чыстае, –</p>
<p>Ох, Тацянка, ох!</p>
<p>Толькі і камандуе,</p>
<p>Толькі і загадвае –</p>
<p>Любіць весці рэй.</p>
<p>Ходзяць хлопцы бандаю,</p>
<p>Ды гадаюць надвае</p>
<p>Цішка і Андрэй:</p>
<p>Ажаніся – клопату</p>
<p>Набярэшся многа ты,</p>
<p>Нажывеш бяды.</p>
<p>Будзе шуму-лопату</p>
<p>I людскога рогату,</p>
<p>I свішчы тады.</p>
<p>Хочацца і колецца –</p>
<p>Лёгка заняволіцца:</p>
<p>Дзеўка – крапіва!</p>
<p>Ходзяць хлопцы, галяцца,</p>
<p>Думкі ж як наваляцца,</p>
<p>Ходзіць галава.</p>
<p> </p>
<p>На ўсе рукі хват Даніла,</p>
<p>Спрытны хлопец і дужэц.</p>
<p>Ростам – сажань, плечы – сіла, –</p>
<p>Адным словам, маладзец.</p>
<p>Толькі ж... эх, падбіт Даніла.</p>
<p>Чым? Дзявочым хараством...</p>
<p>Эх, Тацяна! Што зрабіла</p>
<p>Ты з Данілам малайцом?</p>
<p>Ды Тацяна маладая,</p>
<p>Калі праўду ўжо сказаць,</p>
<p>На Данілу паглядае</p>
<p>Больш, як трэба паглядаць.</p>
<p>А Даніла ненарокам</p>
<p>Таню-любку пакахаў.</p>
<p>Аб красуні сінявокай</p>
<p>Сніў і марыў і ўздыхаў.</p>
<p>I як тут ён ні стараўся</p>
<p>Чары любасці разбіць,</p>
<p>Але сам сабе прызнаўся,</p>
<p>Што без Тані і не жыць,</p>
<p>I што там ні стане,</p>
<p>Яго будзе Таня.</p>
<p>А сам кажа: «Быць не можа –</p>
<p>Уламлю цябе, нябожа,</p>
<p>Будзеш шоўкавая ты!»</p>
<p>I да Тані йдзе ў сваты.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Жывуць Таня з Данілаю,</p>
<p>I цешыцца ён мілаю,</p>
<p>А сам ходзіць злы, пануры,</p>
<p>Нездаволены і хмуры,</p>
<p>I на словы з ёю скупы,</p>
<p>Дзьмецца ўсё, бы мыш на крупы.</p>
<p>Жонка толькі паглядае,</p>
<p>Ды нічога не згадае.</p>
<p>«Чаго смуцен, мой Даніла?</p>
<p>Ці я чым не дагадзіла?</p>
<p>Ці ўжо стала нямілаю,</p>
<p>Што глядзіць ён магілаю?» –</p>
<p>Запытала раз самога.</p>
<p>А ён толькі буркнуў строга:</p>
<p> </p>
<p>– Будзеш усё ведаць –</p>
<p>Хутка пастарэеш...</p>
<p>Ось давай абедаць –</p>
<p>Потым зразумееш.</p>
<p> </p>
<p>Прамаўчала маладзіца,</p>
<p>За стол мужа просіць сесці,</p>
<p>Бо спрачацца ці гадзіцца?</p>
<p>За стол селі, сталі есці.</p>
<p>Раптам пеўнік дзесь з-за печы,</p>
<p>Як і робіць ён спрадвеку,</p>
<p>Ці ў свой час ці недарэчы,</p>
<p>Як зацягне – кукарэку!</p>
<p>Раззлаваўся наш Даніла</p>
<p>I за печ зірнуў няміла:</p>
<p>—Кыш, маўчы!.. Маўчы, зараза!</p>
<p>—Ані чхні! – А пеўнік – зноў.</p>
<p>—Крыкні, ну, яшчэ з паўраза,</p>
<p>—Галава твая далоў!</p>
<p> </p>
<p>А Тацянка – зірк на мужа:</p>
<p>«Гэ! Няўжо ты злы такі?»</p>
<p>I спалохалася дужа,</p>
<p>Аж кальнула пад бакі.</p>
<p>Пеўнік, дурань, не стрымаўся,</p>
<p>Галаву ўгару задраў –</p>
<p>На паўпесні абарваўся,</p>
<p>Бо Даніла не ўтрываў:</p>
<p>Хоп за пеўня! На калодку,</p>
<p>Галаву нажом адсек!</p>
<p>Жонку кінула ў дрыготку:</p>
<p>«Ну й сярдзіты ж чалавек!»</p>
<p>А Даніла хоць бы слова,</p>
<p>Кінуў пеўня, сам за стол.</p>
<p>Таня пеўніка ў прыпол,</p>
<p>Скубе пеўня адмыслова</p>
<p>I так спрытна – глянуць міла:</p>
<p>Каб ён толькі не злаваў.</p>
<p>Адвярнуўся ў кут Даніла,</p>
<p>Смех яго апанаваў,</p>
<p>Ды нічым тут не азваўся</p>
<p>I ўсё злосны, бы той воўк.</p>
<p>А тут кот адкуль ні ўзяўся</p>
<p>I пад локаць яму – тоўк!</p>
<p>– Псік, не лезь! – а коцік трэцца.</p>
<p>– Таўкані яшчэ – капут!</p>
<p>Тут Тацянка як сарвецца:</p>
<p>– Псік, дурніца, шалапут!</p>
<p>Сама ж думае сабе:</p>
<p>«Секане ката па лбе!»</p>
<p>За катка і – гоп за дзверы!</p>
<p>– Псік! Хавайся! Уцякай!..</p>
<p>I сярдзіты ж ён без меры!</p>
<p>Ой, Данілы не чапай,</p>
<p>Ой, Данілу не пярэч:</p>
<p>Галаву гатоў адсеч!</p>
<p> </p>
<p> </p>
<h3><a id="chapter3"></a>III</h3>
<p> </p>
<p>У вольныя хвіліны</p>
<p>Збіраюцца мужчыны</p>
<p>На прызбе ці так дзе.</p>
<p>I гутаркі жывыя,</p>
<p>I жарты дармавыя,</p>
<p>I смех там загудзе.</p>
<p>Ну, словам, як вядзецца,</p>
<p>Гаворка іх пляцецца,</p>
<p>Не знаючы цэнзур,</p>
<p>Ні густу літарацкага,</p>
<p>I слова забіяцкага</p>
<p>Не чэшуць тут пад шнур.</p>
<p>Гаворка йдзе супольная,</p>
<p>Квяцістая ды вольная,</p>
<p>Як коціцца той вал.</p>
<p>Без повада, без вобруці,</p>
<p>Усім вядома, добра йсці,</p>
<p>На ліха тут капрал?</p>
<p>Затое ж, мае братцы,</p>
<p>Як спрэчкі разгарацца –</p>
<p>Паслухаць іншы раз!</p>
<p>Зайшла і тут гаворка –</p>
<p>Даруй ты мне, Тадорка, –</p>
<p>Зачаў яе Тарас,</p>
<p>Хто мае жонку слаўную,</p>
<p>Паслушную ды спраўную, –</p>
<p>Ну, словам, пра жанок.</p>
<p>Крычалі, аж стаміліся,</p>
<p>I чуць-чуць не пабіліся</p>
<p>З Будзілкам Лабанок.</p>
<p> </p>
<p>– Куды варты вашы бабы?</p>
<p>Да работы яны слабы,</p>
<p>А вось Тэкля – дык але:</p>
<p>Баба першая ў сяле!</p>
<p>I паслушна, працавіта,</p>
<p>Да работы прагавіта,</p>
<p>Уварві ды падавай! –</p>
<p>Хваліць жонку Каравай.</p>
<p> </p>
<p>– Што?! – крычыць Пятрусь Тачыла.</p>
<p>Мая Ганна – ўсім прыклад!</p>
<p> </p>
<p>– Ці ж? А мешалкай вазіла,–</p>
<p>Петруся кальнуў Ігнат.</p>
<p> </p>
<p>Крык і гоман разрастаўся,</p>
<p>I канца ім не відаць.</p>
<p> </p>
<p>Тут стары Базыль падняўся:</p>
<p>– Хлопцы, ша! Нашто крычаць?</p>
<p> </p>
<p>Крыкі спрэчкі не развяжуць...</p>
<p>Слухай, Пётра і Кандрат:</p>
<p>Няхай нам жанкі пакажуць,</p>
<p>Ну, паслушнасці прыклад.</p>
<p> </p>
<p>Палажылі грамадою</p>
<p>Жонкам пробу учыніць.</p>
<p>– Пётра! Справа за табою –</p>
<p>Годзе, досыць гаманіць!</p>
<p>Рушыў Пётра першы з месца</p>
<p>I махае рукавом:</p>
<p>– Эй, Гануля! Скажу нешта,</p>
<p>Ну, скарэй адно, бягом!</p>
<p> </p>
<p>Ганна, праўда, падбягае,</p>
<p>Нос уцерла аб падол...</p>
<p>– Ну, чаго табе? – пытае,</p>
<p>Азіраецца вакол.</p>
<p> </p>
<p>Змоўклі хітрыя мужчыны.</p>
<p>Муж пачаў свой прыгавор:</p>
<p>– Бачыш, Ганна: унь драбіны –</p>
<p>Завязі іх на свой двор!</p>
<p> </p>
<p>– Што?! – Гануля перабіла. –</p>
<p>А бадай ты не даждаў!</p>
<p>Хіба я табе кабыла,</p>
<p>Каб мяне ты запрагаў?</p>
<p> </p>
<p>Так Пятруся адчытала,</p>
<p>Што Пятрусь, як пень, стаіць;</p>
<p>I ў другіх ахвота спала</p>
<p>Баб пры людзях зачапіць,</p>
<p> </p>
<p>Тут Даніла засмяяўся,</p>
<p>Ўперад выйшаў і сказаў:</p>
<p>– Я таго не спадзяваўся,</p>
<p>Каб верх жонцы муж аддаў.</p>
<p>Вось Тацяна – срэбра літа.</p>
<p>Хто тут з вашых ёй раўня?</p>
<p>I разумна, працавіта,</p>
<p> </p>
<p>I пакорна, як ягня.</p>
<p>Эй, Тацяна! Сюды, жыва!</p>
<p> </p>
<p>Міг – з’яўляецца яна,</p>
<p>Падбягае і маўкліва –</p>
<p>Мусіць помніць певуна –</p>
<p>На Данілу пазірае.</p>
<p> </p>
<p>А ён толькі ссунуў броў:</p>
<p>– Бач, цялежка вунь старая,</p>
<p>Зацягні яе дамоў!</p>
<p> </p>
<p>I Тацяна за драбіны</p>
<p>Ды бягом з канца ў канец!</p>
<p> </p>
<p>– Во, Тацяна малайчына!</p>
<p>Во, Даніла маладзец!</p>
<p> </p>
<p><i>1909, [1927]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>