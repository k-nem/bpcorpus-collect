<div class="container">
<div class="book-utils">
<div id="qrcode"></div>
<a href="/Jakub_Kolas/Makarka_Navak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1938] -->
<!-- HEADER_FIELD FirstPublicationYear: 1907; 1925-1931; 1935; 1938; 1940-1941; 1943; 1952; 1959; 1982; 2009 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Макарка Навак -->
<h2><a href="http://knihi.com/Jakub_Kolas/">Якуб Колас</a></h2>
<h2>Макарка Навак</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>I</h3>
<p> </p>
<p>Макарку Наваку мінула ўсяго толькі дванаццаць год, але шмат змен адбылося за гэты час. Макарка яшчэ помніць, як бацька яго мерна ступаў за плугам на сваім вузенькім шнуры, а маці адна хадзіла жаць на гэты шнур. За ёю ішоў і Макарка: не было з кім застацца яму дома. Шмат клопату было тады матцы з Макаркам: яна спяшаецца на поле, а Макарка падыдзе і спыніцца. То ён згледзіць на дарозе цікавага жучка, то з травы ўздымецца птушка, то праляціць прыгожы матылёк. Макарку хацелася на ўсё паглядзець і ўсё разгледзець, пра ўсё распытаць, каб адвесці кожнай з'яве належнае месца. Цяпер усё гэта здаецца яму далёкім і нават смешным, а тады справа прымала часам і нечаканы паварот. Матка злавалася, крычала на Макарку, і Макарка справядліва адчуваў сябе пакрыўджаным няўвагаю маткі да таго, што так моцна цікавіла і займала яго дзіцячыя думкі.</p>
<p>Так было яшчэ гадоў восем таму назад. Цяпер, калі зірнуць на іхняе поле, дык яго і не пазнаць: папрападалі межы, а з імі і вузкія шнуры разам з адзінокімі постацямі аратых і жней. Макарка часта любаваўся полем у яго новым выглядзе: такое ж яно прасторнае! А па полі паважна поўзаюць трактары, адрэзваючы цэлы гурт скібаў пахучай зямлі, напаўняючы цішыню ўзлескаў магутным гоманам. А на трактарах сядзяць свае ж хлопцы і спрытна водзяць паслушныя ім машыны. Макарка не раз пазіраў на трактарыстаў, на іх зухаўскую пасадку, на ссунутыя на патыліцу шапкі, на дужыя загарэлыя рукі і зайздросціў ім ад усяго сэрца, і ў той жа час ён ганарыўся імі. I асабліва здзіўляла тут Макарку тое, што на адным трактары сядзела Марына Кунашка. Яе чырвоная хустачка, завязаная паўз-верх русявых кудзер, здалёку кідалася ў вочы і нейкім асаблівым чынам вылучала яе постаць на гэтай шырокай зямлі. Яна, напэўна, спявала песню, бо ў яе быў добры голас, і яна любіла спяваць. Пазіраючы на гэтых жалезных коней і на трактарыстаў, Макарка цвёрда пастанавіў – навучыцца кіраваць трактарам, калі вырасце.</p>
<p>Змянілася не толькі поле – змены адбыліся і ў іх вёсцы. Павырасталі новыя будынкі: клуб, школа, бальніца, дзіцячыя яслі і сады, а каля гэтых будынкаў раскінуліся прыгожыя дворыкі і пляцоўкі з чысценькімі роўнымі дарожкамі, з клумбамі, дзе раслі самыя разнастайныя кветкі. Тут можна было і пагуляць і пасядзець на лаўках-канапках пад ценем маладых каштанаў. I ўсё гэта прыемна кідалася ў вочы і вабіла да сябе, выклікала пачуццё замілавання да гэтай новай зямлі, да людзей, што абнаўлялі яе і будавалі на ёй новы чалавечы ўтулак. А што асабліва падабалася Макарку, дык гэта шасейная дарога, збудаваная таксама за яго памяць. Яна спараджала ў Макаркавым сэрцы нейкае новае пачуццё – пачуццё далечыні і прастору. Як слаўна было прайсціся па гэтай дарозе! Колькі паваротак рабіла яна, пралёгшы між узгоркаў і сядзіб, перасекшы лясы і балоты! Часамі на цэлыя кіламетры рассцілалася яна роўным, нібы выбеленым на сонцы, ільняным палатном.</p>
<p>Як чаруюць і вабяць да сябе акуратненька і клапатліва пастаўленыя праз пэўную адлегласць лаўкі каля дарогі! Утульна стаяць яны на маленькіх расчышчаных пляцоўках у ценю дрэўцаў. Вось так, здаецца, і гавораць падарожніку: «Прысядзь, калі ласка! Адпачні ды паразважай, браток!» А колькі прыгожых кветнічкаў каля дарогі! Ды колькі на іх усялякіх кветак!.. А гэтыя белыя слупкі з прыбітымі на іх дошчачкамі, на якіх паказаны розныя дарожныя знакі і<i> </i>зроблены надпісы – назвы дарог, сядзіб, вёсак, гарадоў. А як прыгожа выведзены на адкосах дарогі дзяржаўныя гербы, розныя лозунгі, кожная літара якіх зложана з маленькіх каменьчыкаў, кавалачкаў цэглы, пафарбаваных у розныя колеры. А колькі руху на гэтай дарозе! Колькі машын прабягае па ёй! Макарка любіў пазіраць, як імчацца машыны, і часамі, так сабе, жартам, падымаў руку, каб падвезлі яго на машыне... Дык як жа не любіць такую слаўную дарогу?!</p>
<p>Многа думак спараджае яна ў Макаркавай галаве. I хочацца яму прайсці яе з канца ў канец. Праўда, адзін яе канец Макарку амаль увесь вядомы: гэты канец упіраецца ў прыгранічча (а Макарка жыў непадалёку ад граніцы). Калі ўзысці вунь на той узгорак, што лявей вёскі, дык адтуль відаць краіна, над якою распасцірае крылле белы панскі арол.</p>
<p>Калі Макарку здаралася вольным часам праходзіць непадалёку ад той горкі, адкуль відаць другая зямля, то ён не мінаў яе амаль ніколі. Узыдзе на самую верхавіну і запыніцца: два розныя светы ляжаць перад яго вачыма. Адзін свет так вабіць і так радуе яго сваімі шырокімі прасторамі, дзе ўсе дарогі гасцінна расчынены перад ім, і ўсе яны даступны яму. Зусім іншы настрой і іншыя думкі выклікае зямля па той бок граніцы. Ён шмат чаго чуў аб тым, што робіцца там, на той зямлі. Яна часта прыцягвала да сябе яго вочы і думкі. Ён ведаў, што там распараджаецца зямлёй не народ, а паны. Многа там панскіх двароў, шляхецкіх фальваркаў, якія захапілі самыя ўраджайныя кавалкі. Макарка ведае, што паны стварылі так званыя «ўсходнія крэсы» і засялілі іх польскімі кулакамі-асаднікамі, а народ, які жыў тут спрадвеку, сагналі з яго зямель. I шмат беднага сялянскага люду пайшло батрачыць у панскія двары і фальваркі або бадзяцца па гарадах, шукаючы сабе работы і не знаходзячы яе. А над галодным і голым людам апякуюцца паны і ксяндзы, гэтыя прабеглыя выжыгі ў чорных сутанах. Будуюць яны сабе рай на зямлі на пакуце народа, а яму абяцаюць рай на тым свеце. Нават школ сваіх не маюць там людзі. Дзесяткі тысяч беднай дзятвы застаюцца непісьменнымі, бо няма дзе вучыцца і няма ў што адзецца і абуцца, каб наведваць хоць тыя шляхецкія школкі, што пабудавалі паны і ксяндзы. Такая несправядлівасць моцна абурае Макарку. У іх піянерскім атрадзе не раз вяліся гутаркі аб тым, як лютуе там панская ўлада, як цяжка жыць беднаму працоўнаму народу пад панскім прыгнётам. Але Макарка, як і ўсе піянеры, ведае, што не век будуць панаваць там паны, бо народ церпіць крыўды і сваё бяспраўе да пары, да часу, бо ён употайку збірае сілу, каб абрушыць яе на сваіх заклятых ворагаў-прыблудаў, бо ў сэрцы народа жывуць светлыя вобразы вялікіх прыяцеляў прыгнечанага люду, яго правадыроў і настаўнікаў – Леніна і Сталіна. Панскае панаванне скончыцца. Ачысціцца зямля ад трутняў-дармаедаў. Макарка ў гэтым не сумняваецца. Аб гэтым сведчыць і яго верш, дзе ёсць такая страфа:</p>
<p> </p>
<p> </p>
<div class="POETRY">
<p>Пан лютуе, здзекі чыніць,</p>
<p>Ды ён мыліцца:</p>
<p>Стукнуць пана малатком</p>
<p>Па патыліцы.</p>
</div>
<div class="CLEAR"></div>
<p> </p>
<p> </p>
<p> </p>
<h3><a id="chapter2"></a>II</h3>
<p> </p>
<p>Жыццё ў прыграніччы мае свае асаблівасці. Яно накладае свой адбітак на людзей, што жывуць у прыграніччы, вучыць іх дзяржаць вуха востра і зорка глядзець навокал. Кожнаму прыгранічнаму чалавеку вядома, з якою нянавісцю паглядае сюды пан і яго слугі і на што могуць пайсці яны, каб толькі нашкодзіць і прычыніць нам ліха. Макарка ведае, што для паноў суседства з намі – тое самае, што для савы-пугача і іншых начніц сонца яснага дня: яно слепіць ім вочы. Вось чаму кожны раз, калі Макарка стаяў на той горцы і думаў пра паноў, твар яго рабіўся суровым і бязлітасным, і ён падымаў руку і трос на паноў кулаком.</p>
<p>Залатая восень тысячамі дарог ступала, хоць яшчэ і нясмела, на зямлю і афарбоўвала яе далі і прасторы неба ў лагодныя тоны нейкага ціхага роздуму. Тонкая, сіняватая смуга, поўная цеплыні і ласкі, песціла далёкія лясы і купчастыя бярозы, што адзінокімі постацямі абступалі старую і цяпер ужо заглухлую дарогу, бегучы разам з ёю кудысьці далёка на захад і на ўсход. Праз невялікія адлегласці мяняліся далі, то звужваліся, сціснутыя лясамі, то зноў расступаліся, адкрываючы цэлы рад новых малюнкаў. Апошнія бабкі жыта і аўса ўжо звезены з калгасных прасторных палёў. Зноў загулі трактары, падгатаўляючы зямлю да прыёму новага насення, а месцамі ўжо вялася і самая сяўба.</p>
<p>Макарка Навак і яго прыяцель Лёнік Атрушкевіч, абодва ў чырвоных гальштуках, варочаліся з школы дамоў. Сёння першы дзень школьных заняткаў. Уражанні першага школьнага дня, здавалася, засланілі ўсе іншыя інтарэсы і падымалі ў хлопцаў настрой. Ужо адно ўсведамленне таго, што яны – вучні пятага класа, многа значыць. Яны адчувалі сябе амаль дарослымі людзьмі, бо ўжо з пятага класа пачынаецца сур'ёзная навука. Рагатка ж, якая ляжала на ўсякі выпадак у кішэні Лёнькі, зусім траціла сваё значэнне. Яму нават няёмка было цяпер даставаць яе з кішэні. Ён не забываў пра яе, але загаварыць аб ёй уголас не адважваўся. Вось хіба толькі калі пакажацца які-небудзь звер, дык яе можна будзе пусціць у ход. Хлопцы ішлі вясёлыя, і настрой у іх быў узняты. Яны прайшлі палавіну дарогі. Усяго да школы не было і трох кіламетраў. Спускаючыся з горкі, яны згледзелі трактар. З шумам і грукам поўз ён у бок дарогі, як бы намерваючыся перарэзаць яе. Трактарам кіравала Марына Кунашка. Адразу можна было пазнаць яе па чырвонай хустачцы, з-пад якой выбіваліся не-пакорныя русыя кудзеры.</p>
<p>– З школы ідзяце, хлопчыкі? – весела запытала Марына, спрытна заварочваючы трактар, каб пачаць рэзаць новыя лусты пахучай зямлі.</p>
<p>Макарка і Лёнік прыпыніліся.</p>
<p>– Ці цяжка кіраваць трактарам, Марына?</p>
<p>Як відаць, пытанне гэтае вельмі цікавіла Макарку.</p>
<p>– Як навучышся, дык яно і не цяжка, – адказала вясёлая трактарыстка.</p>
<p>Трактар і Марынчына чырвоная хустачка паволі сталі аддаляцца ад дарогі, закрываючыся клубам лёгкага пылу.</p>
<p>Макарка і Лёнік пастаялі яшчэ трохі, пакуль адышоўся трактар і прыглух яго шум.</p>
<p>– Ну, займуся я трактарам, – рашуча сказаў Макарка. – Зраблю мадэль, вывучу матор і ўсе часці і навучуся кіраваць трактарам, вось пабачыш.</p>
<p>– Давай зоймемся разам! – падхапіў Лёнік думку свайго прыяцеля.</p>
<p>– Давай! – згадзіўся Макарка.</p>
<p>Яны рушылі далей і з жарам вялі гутарку, як будуць рабіць мадэль трактара. Яны і не заўважылі, як амаль усутыч сышліся з незнаёмым чалавекам. Ён ішоў палявою дарожкай і якраз выходзіў на вялікую дарогу, якою ішлі Макарка і Лёнька. Нічога асаблівага не было ні ў постаці гэтага чалавека, ні ў яго абліччы, ні ў адзенні, – звычайны чалавек, сярэдняга росту, чарнявы. На выгляд яму было не болей як трыццаць гадоў.</p>
<p>– Куды гэта ідзяце вы, хлопчыкі? – запытаў незнаёмы чалавек. Запытаў ён прыязна і бестурботна. Так мог гаварыць чалавек, у якога на сэрцы поўны спакой і ніякіх ліхіх думак у галаве.</p>
<p>Макарка і Лёнік прыпыніліся.</p>
<p>– А мы сабе так ідзём – гуляем, – адказаў Макарка, а Лёнік дадаў у тон свайму сябру:</p>
<p>– Збіраем калекцыі.</p>
<p>– О, якія вы малайцы! – пахваліў іх незнаёмы чалавек і запытаўся ізноў: – То, мусіць, вы – школьнікі?</p>
<p>Хлопцы адказалі не адразу.</p>
<p>– А навошта вам гэта ведаць? – запытаў Макарка.</p>
<p>Незнаёмы чалавек дабрадушна засмяяўся.</p>
<p>– Малайцы! Слаўныя вы хлопцы! Не ўсё трэба гаварыць кожнаму, хто папытаецца ў вас, асабліва, калі вы яго не ведаеце. Вось і я: а можа я – ліхі чалавек, шпіён які-небудзь?.. Вы ж не ведаеце мяне? – I ён уважліва паглядзеў на Макарку і Лёніка, прыветна кіўнуў ім галавою і, перасекшы вялікую дарогу, пайшоў далей палявою дарожкай. Здзіўленыя спатканнем і гутаркаю з незнаёмым чалавекам, Макарка і Лёнік недаўменна і моўчкі зірнулі адзін аднаму ў вочы. Незнаёмы ж чалавек, прайшоўшы крокаў дваццаць, аглянуўся і тонам нібы ўжо знаёмага з імі чалавека запытаў:</p>
<p>– А што – пападу я гэтай дарогай у Падбор'е?</p>
<p>– Пападзяце, – адказалі хлопцы.</p>
<p>Незнаёмы чалавек павольна пайшоў далей. Макарка раптам схапіў Лёніка за руку.</p>
<p>– Пойдзем сюды! – сказаў ён і пацягнуў яго ўбок з дарогі і спыніўся. – Як ты думаеш, што гэта за чалавек?</p>
<p>У голасе Макаркі чулася нейкая трывога. Яна перадалася і Лёніку. Лёнік недаўменна ўскінуў плячыма і ціха сказаў:</p>
<p>– Ведаеш, Макарка, што: давай мы схаваемся так, каб нас не відаць было, а мы каб яго бачылі – куды ён пойдзе?</p>
<p>Прыгнуўшыся, яны борздзенька прайшлі выемкаю дарогі, узышлі на вал, дзе былі кусцікі, і прылеглі за імі. Макаркі і Лёніка не відаць было, дарожка ж на Падбор'е і чалавек на ёй ім былі відны добра. Яны пільна сачылі за незнаёмым чалавекам, ахопленыя пачуццём нейкага неспакою.</p>
<p>– Калі зверне ў кусты, дык гэта – адтуль, – ціхенька сказаў Лёнік і кіўнуў на граніцу.</p>
<p>Макарка маўчаў, баючыся хоць на момант спусціць з вачэй незнаёмага чалавека. У меру таго, як чалавек гэты падыходзіў да хмызняку, узрастала хваляванне Макаркі і Лёніка. Вось ён параўняўся з зараснікам. Яго постаць нібы на момант спынілася, а потым раптам знікла. Засталася адна дарога і зялёны астравок зарасніку. Але чалавек павінен зараз паказацца ізноў: край зарасніку, праз які праходзіць дарога, невялікі – мінута хады, не болей. Ды чалавек не паказваўся.</p>
<p>– Пашыўся ў кусты, – прашаптаў устрывожаны Макарка.</p>
<p>– А пытаў дарогу на Падбор'е! – таксама ціха азваўся Лёнік.</p>
<p>Яшчэ некалькі хвілін пазіралі яны на дарогу, – чалавека не было.</p>
<p>– Лёнік, гэта шпіён! – сказаў Макарка, і ўпэўненасць чулася ў яго голасе.</p>
<p>– Шпіён! – пацвердзіў Лёнік, і заклапочанасць лягла на яго твар.</p>
<p>– Што ж нам рабіць? – запытаў ён. – Схаваецца гад, уцячэ!</p>
<p>У Макаркавай галаве раптам узнікла думка.</p>
<p>– Вось што, Лёнік: сядзі тут, каравуль, а я – на заставу!</p>
<p>– Бягай, бягай – напрасткі! А я буду глядзець... А то можа я пабягу?</p>
<p>– Не, Лёнік, ты аставайся тут і глядзі, ці не пакажацца ён і куды ён пойдзе...</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Лёнік застаўся адзін на сваёй варце. Ён не спускаў з вачэй таго месца, дзе знік незнаёмы чалавек, глядзеў на дарогу за хмызняком і на ўсе выхады з хмызняку. Ён толькі зрэдку пераводзіў вочы ў той бок, куды пабег Макарка. А Макарка спяшаўся хутчэй дабегчы да заставы. Ён выбіраў такія мясціны, каб не кідацца нікому ў вочы, асабліва, каб не згледзеў яго той страшны і ліхі чалавек і каб не разгадаў яго намер. Некалькі разоў мільганула яго шапка ў Лёнькавых вачах, а потым Макарка зусім схаваўся за ўзгоркамі, што ішлі ў бок заставы.</p>
<p>Лёніку спачатку было трохі страшна. А што, калі гэты ліхі чалавек дагадаецца і паверне назад? А можа ён пяройме дзе-небудзь Макарку?.. А можа гэта і не ліхі чалавек і яны дарэмна падымаюць трывогу, а на заставе толькі пасмяюцца з іх? Але Лёнька пільна стаяў на варце і зорка пазіраў, каб не прапусціць таго чалавека.</p>
<p>Калі большая частка дарогі засталася ззаду і перад вачыма Макаркі паказалася застава, тады толькі ён перавёў дух і ўздыхнуў вальней. Ад бегу і шпаркай хады шчокі яго разгарэліся, як мак, і сэрца стукала моцна і часта. Цяпер ён ішоў крыху спакайней і думаў пра тую гутарку, што павінна адбыцца ў яго на заставе, аб тым няпэўным чалавеку, якога трэба было праверыць. Ён быў пераконаны, што робіць правільна, і гэта прыдавала яму смеласці. Каля варот заставы стаяў з вінтоўкаю пагранічнік-чырвонаармеец. Ён здалёк згледзеў Макарку і павярнуўся ў яго бок. Усё Макаркава аблічча казала за тое, што ён ідзе з нейкімі навінамі. Кроках у двух ад вартавога Макарка спыніўся. Чырвонаармеец пазіраў на Макарку, а Макарка глянуў у вочы чырвонаармейцу.</p>
<p>– Што скажаш, дружок? – запытаў чырвонаармеец.</p>
<p>– Мне на заставу, да начальніка.</p>
<p>– Што хочаш сказаць яму?</p>
<p>– Мы бачылі нейкага чалавека... Відаць, ён перайшоў граніцу.</p>
<p>Чырвонаармеец болей не распытваў Макарку і толькі сказаў:</p>
<p>– Пастой трохі тут, – і хутка падаўся да варот у невялікую прыбудоўку. Праз колькі хвілін чырвонаармеец вярнуўся, а яшчэ праз хвіліну ў дзвярах прыбудоўкі з'явіўся высокі і статны лейтэнант. Ён быстра акінуў вачыма Макарку.</p>
<p>– Ну, расказвай, брат, што там такое, – звярнуўся ён да Макаркі.</p>
<p>Макарка тарапліва, часамі глытаючы словы, расказваў пра спатканне з незнаёмым чалавекам і пра тую гутарку, якая здалася і Макару і Лёніку падазронаю. А самае важнае ў паводзінах незнаёмага чалавека было тое, што ён распытваў пра Падбор'е, месца, дзе знаходзіцца застава, тым жа часам ён звярнуў з дарогі ў Падбор'е і знік у зарасніку. Камандзір слухаў уважна. Потым паставіў цэлы рад кароткіх пытанняў: як выглядае незнаёмы чалавек, малады ён ці стары, нізкі ці высокі і як ён адзеты. Макарка даваў дакладныя адказы.</p>
<p>– Добра! – сказаў начальнік. – Пастой тут!</p>
<p>Лейтэнант быстра павярнуўся, аддаў нейкі загад. Зараз жа з двара заставы пачулася тухканне конскіх капытоў. Да варот пад'язджалі два конныя чырвонаармейцы з аседланым канём для камандзіра. Адзін чырвонаармеец сядзеў у сядле. Следам бег сабака Гун, падобны да воўка. Вартавы расчыніў вароты.</p>
<p>– Ну, давай! – сказаў камандзір і спрытна ўскочыў на каня. – Давай сюды, браток! – камандзір падаў Макарку руку.</p>
<p>Вартавы чырвонаармеец лёгка падхапіў Макарку, і Макарка не апомніўся, як апынуўся ў сядле разам з камандзірам.</p>
<p>– Трымайся за мяне і паказвай дарогу.</p>
<p>Макарка горда сядзеў на сядле ўперадзе камандзіра.</p>
<p> </p>
<p> </p>
<h3><a id="chapter4"></a>IV</h3>
<p> </p>
<p>Лёнік пачынаў ужо непакоіцца, ці не здарылася чаго з Макаркам. Як ні глядзеў ён на зараснік, нікога там не было. Цяпер ён часта пераводзіў вочы ў той бок, адкуль павінен быў паказацца Макарка. I раптам зусім з другога боку і зусім нечакана згледзеў ён трох пагранічнікаў вярхом на конях. Радаснае здзіўленне Лёніка яшчэ болей узрасло, калі ён убачыў Макарку на адным сядле з перадавым коннікам. На тым месцы, дзе з імі сустрэўся незнаёмы чалавек, усе тры коннікі спыніліся і пазлазілі з коней. Лёнік ужо быў памкнуўся бегчы да іх, ды спыніўся спалоханы: да яго бег Гун. Але Гун лагодна абнюхаў Лёніка і глянуў яму ў вочы, нібы хацеў сказаць: «Ведаю, ты – прыяцель Макаркаў». А Макарка гукнуў:</p>
<p>– Не бойся, Лёнік, ён не ўкусіць. Бягай сюды!</p>
<p>Лёнік падбег да пагранічнікаў і па-піянерску прывітаўся.</p>
<p>– Ну, што бачыў на сваёй варце? – запытаў лейтэнант.</p>
<p>– Глядзеў я ўвесь час, але ён болей не паказваўся. Знік.</p>
<p>– А дзе іменна тое месца, дзе вы з ім гаварылі? – запытаўся лейтэнант у Макаркі і Лёніка.</p>
<p>Яны дакладна паказалі. Чырвонаармеец узяў сабаку на павадок і паказаў след прайшоўшага з гадзіну таму чалавека. Гун абнюхаў след і раптам змяніўся ў сваіх паводзінах: прыўзняў вушы, падняў галаву, панюхаў навокал паветра і падаўся ў бок зарасніку, цягнучы за сабою чырвонаармейца.</p>
<p>Лейтэнант загадаў аднаму пагранічніку ехаць конна побач пагранічча, а потым узяць улева і ехаць на пэўнае месца. Пагранічнік паўтарыў загад і са словамі: «Ёсць, таварыш камандзір!» паскакаў у паказаным кірунку. Лейтэнант і другі пагранічнік рушылі дарожкай у бок зарасніку. Макарка і Лёнік ішлі за імі: яны папрасілі дазволу дайсці з пагранічнікамі хоць да таго месца, дзе знік незнаёмы чалавек. Да зарасніку было не болей як паўкіламетра. Макарка і Лёнік падыходзілі да яго ў вялікім хваляванні: у гэтым зарасніку, на іх думку, павінна разгадацца загадка аб незнаёмым чалавеку. Сабака ўвесь час ішоў па слядах. Вось і зараснік. Сабака з дарогі не зварочваў, і толькі ў тым месцы, дзе яна падымалася на горку, Гун павярнуў направа і павёў ускрайкам зарасніку, а потым звярнуў у глыбіню яго. Чым далей, тым гусцей станавіўся зараснік, прабірацца з коньмі тут было цяжка. Лейтэнант спыніўся і сказаў:</p>
<p>– Коней пакінуць тут.</p>
<p>– Мы пабудзем каля іх! – азваўся з кустоў Макарка.</p>
<p>Яны зводдаль ішлі за пагранічнікамі. Ім так хацелася быць з імі і хоць чым-небудзь дапамагчы.</p>
<p>– А вы ўсё тут! – сказаў лейтэнант. – Далей ні на крок! Вярніцеся назад, а калі хочаце, дык чакайце нас там у зарасніку, каля дарогі.</p>
<p>Макарка і Лёнік спыніліся і чакалі. Зрэдку то адзін, то другі адыходзіліся трохі воддаль, дзе было зусім ціха і нішто не замінала ім слухаць. Навокал стаяла непарушная цішыня.</p>
<p>Макарка раптам увесь аж падскочыў.</p>
<p>– Глядзі, Лёнік: вунь, бачыш, нейкія людзі! – Макарка паказаў рукою на густы лес. I сапраўды, з правага крыла лесу, што абступаў поле іх калгаса, вырысаваліся на момант малюсенькія чалавечыя фігуркі, але зараз жа зніклі. Некалькі хвілін хлопцы стаялі моўчкі і прагна ўзіраліся на тое месца, дзе паказаліся людзі. Лёнік бачыў іх толькі на адзін міг.</p>
<p>– Колькі іх было? – запытаў ён.</p>
<p>– Ці то два, ці тры, – адказаў Макарка.</p>
<p>Хваляванне іх узрастала, але постаці людзей не паказваліся. Аж непадалёку адтуль прамчаўся чалавек на кані.</p>
<p>– Гэта яны, нашы! – крыкнуў Лёнік.</p>
<p>Яны добра бачылі верхавога, але і ён схаваўся.</p>
<p>Праз некалькі хвілін на грэбені ўзгорка ў некаторай адлегласці ад лесу паказаліся тры чалавекі. Цяпер яны выдаваліся шмат большымі. Яшчэ праз момант выплыла і постаць чалавека на кані. Ён далучыўся да групы з трох чалавек і ехаў ступою крыху збоку ад іх. Так, гэта яны, пагранічнікі. Але Лёнік пасеяў вялікае сумненне.</p>
<p>– Макарка! – сказаў ён. – Гэта, мусіць, другія пагранічнікі.</p>
<p>– Чаму ты так думаеш? – запытаў Макарка.</p>
<p>– А чаму сабакі не відаць?</p>
<p>Макарка сумеўся. I праўда – сабакі не было.</p>
<p>Уся група, трое пешых і адзін конны, паволі набліжаліся. Макарка і Лёнік чакалі з заміраннем сэрца. Цяпер усё было відаць добра: конны пагранічнік, чырвонаармеец з вінтоўкаю напагатове, а перад ім у двух кроках, унурыўшыся, ішоў той самы незнаёмы чалавек. Лейтэнант замыкаў групу. Макарка і Лёнік хутка накіраваліся да пагранічнікаў. Камандзір даў пагранічнікам нейкі загад, а сам пайшоў насустрач хлопцам.</p>
<p>– Ну, хлопчыкі, – спытаўся ён, – той гэта ці не?</p>
<p>– Той, той! – разам пацвердзілі Макарка і Лёнік.</p>
<p>– Дзякуй вам, хлопцы: гуся злавілі мы важнецкага.</p>
<p>– Дзядзя! – звярнуўся да яго Лёнік. – А дзе ж сабака?</p>
<p>Лейтэнант крыху нахмурыўся.</p>
<p>– Загінуў бедачына, – з ноткаю жалю сказаў ён. – Застрэліў яго паганец гэты. Думаў выратаваць сваю прадажную скуру, ды не ўдалося.</p>
<p>Лейтэнант запытаў прозвішчы Макаркі і Лёніка, дзе яны жывуць і дзе вучацца, і ўсё гэта запісаў у кніжачку, яшчэ раз падзякаваў ім, як гарачым патрыётам свае зямлі, і развітаўся.</p>
<p>Праз дзён дзесяць урачысты сход адбываўся ў школе. На відным месцы за сталом прэзідыума сядзелі Макарка Навак і Лёнік Атрушкевіч. На трыбуне – начальнік пагранічнай заставы. У простых і жывых словах гаварыў ён сходу аб нашым светлым жыцці, здабытым упартаю працаю і сумеснаю барацьбою ўсіх народаў вялікай савецкай зямлі пад сцягам гераічнай партыі Леніна–Сталіна. Ён расказаў, з якою нянавісцю глядзяць фашысцкія разбойнікі на нашу краіну: росквіт савецкай зямлі і дабрабыт яе народаў – смяртэльная небяспека для фашызму, асуджанага на пагібель. Яго агентура пускаецца на ўсё, каб шкодзіць нам і падрываць нашу моц. Але дарэмны гэтыя патугі. З'яднаны магутны савецкі народ – вялікі патрыёт сваёй зямлі, і ён не дапусціць фашысцкую поскудзь паганіць яе.</p>
<p>Цэлы рад прыкладаў прывёў прамоўца, як пільна і свята ахоўвае свае рубяжы савецкі народ і дапамагае пагранічнікам вынішчыць фашысцкую нечысць.</p>
<p>– Я рад, – сказаў прамоўца, – папоўніць гэтыя прыклады яшчэ адным новым.</p>
<p>Начальнік заставы паказаў на Макарку і Лёніка. Мнагалюдны сход горача і доўга вітаў піянераў-герояў воплескамі. Прамоўца расказаў сходу гісторыю, як быў злоўлены незнаёмы чалавек. Ён аказаўся вельмі буйным шпіёнам.</p>
<p>Ад імя пагранічнікаў Макарку і Лёніку была выказана падзяка і прыпаднесены каштоўныя падарункі.</p>
<p>Макарка і Лёнік адчувалі сябе шчаслівымі і гордымі, бо яны чэсна выпаўнілі перад Радзімаю свой піянерскі абавязак.</p>
<p><i>[1938]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>