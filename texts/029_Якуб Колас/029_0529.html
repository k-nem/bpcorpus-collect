<div class="container">
<div class="book-utils">
<div id="qrcode"></div>
<a href="/Jakub_Kolas/Pad_Novy_hod_noc.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1922,1928] -->
<!-- HEADER_FIELD FilenameSuffix: noc -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Notice: Ноч глухая, цьма, завея -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пад Новы год -->
<!-- HEADER_FIELD Title2: 1914 г. -->
<h2><a href="http://knihi.com/Jakub_Kolas/">Якуб Колас</a></h2>
<h2>Пад Новы год</h2>
<h2 class="title2">1914 г.</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ноч глухая, цьма, завея,</p>
<p>Не відно і свету,</p>
<p>Толькі снег адзін бялее,</p>
<p>Ў шэрань лес адзеты.</p>
<p> </p>
<p>Ні праезду, ні праходу,</p>
<p>Белы пыл у полі,</p>
<p>Як бы тут дарожак з роду</p>
<p>Не было ніколі.</p>
<p>Свішча, плача і галосіць,</p>
<p>Вые завіруха,</p>
<p>Хаты, гумны, ўсё заносіць</p>
<p>Гурбамі наглуха.</p>
<p> </p>
<p>Цісне, крэпіць халадзішча,</p>
<p>Проста ліпнуць вочы.</p>
<p>Божа, што тут за ігрышча,</p>
<p>За смех патарочы!</p>
<p> </p>
<p>А хто ходзіць полем-логам</p>
<p>Ў снезе па калені?</p>
<p>На пакуту, бачна, Богам</p>
<p>Выгнаны дзве цені.</p>
<p> </p>
<p>Чаго ходзяць? Што шукаюць</p>
<p>Сярод цьмы-нягоды?</p>
<p>Гэта ходзяць, азіраюць</p>
<p>Божы свет два годы.</p>
<p> </p>
<p>У Старога за плячамі</p>
<p>Мех стары трасецца,</p>
<p>Малады год пад дарамі</p>
<p>Ажно крэкча, гнецца.</p>
<p> </p>
<p>– Фу, мароз які пякучы –</p>
<p>Уваччу іскрыцца!</p>
<p>Мерзнуць ногі праз анучы,</p>
<p>Нос гатоў зваліцца,–</p>
<p> </p>
<p>Кажа Новы год Старому:</p>
<p>– Дык спыні шум буры,</p>
<p>Мо пляцецца хто дадому,</p>
<p>Да свае пячуры,</p>
<p> </p>
<p>Каб спаткаць мяне пачэсна,</p>
<p>Як вядзецца ў родзе,</p>
<p>З жонкай, з дзеткамі сумесна,</p>
<p>У ладу і згодзе.</p>
<p> </p>
<p>Цяжка бедным і пахілым,</p>
<p>Зжалься над народам!</p>
<p>Я хачу быць для ўсіх мілым,</p>
<p>Добрым Новым годам.</p>
<p> </p>
<p>Усміхнуўся, ўзняўшы плечы,</p>
<p>Год Стары на гэта:</p>
<p>– Ты гаворыш недарэчы,</p>
<p>Бо не знаеш свету.</p>
<p> </p>
<p> </p>
<p>Слухай, дружа, і вучыся:</p>
<p>Я ўжо – госць на свеце,</p>
<p>Ледзь хаджу я, трасучыся,</p>
<p>Не жыхар я – смецце!</p>
<p> </p>
<p>Перабыў свой час і – квіта,</p>
<p>Ды я досвед маю,</p>
<p>I ў апошні раз пабыту</p>
<p>Слухай, што параю:</p>
<p> </p>
<p>Калі хочаш, ягамосцю,</p>
<p>Ў памяці застацца,</p>
<p>Ўежся людзям добра ў косці,</p>
<p>Хоць злым будзеш звацца...</p>
<p> </p>
<p>– Што пляцеш, пустапарожны?!</p>
<p>Проста слухаць нудна.</p>
<p>Добры год больш помніць кожны!</p>
<p>– Гм! Згадзіцца трудна.</p>
<p> </p>
<p>Заспрачаліся, як дзеці,</p>
<p>Блазна і старое:</p>
<p>Што жыве даўжэй на свеце –</p>
<p>Добрае ці злое?</p>
<p> </p>
<p>Гоман, крык, бы звёў ліхі іх,</p>
<p>Проста чуць не б’юцца.</p>
<p>Толькі торбы і мяхі іх</p>
<p>I кіі трасуцца.</p>
<p> </p>
<p>– Ша! – сказаў Стары,– даволі!</p>
<p>Ты да спрэчак ласы.</p>
<p>Мы ж не згодзімся ніколі,</p>
<p>Запытаем часы.</p>
<p> </p>
<p>Вось ідуць. Лес перад імі</p>
<p>Ўстаў сцяной магутнай,</p>
<p>Хвоі лапамі старымі</p>
<p>Б’юцца ў песні смутнай.</p>
<p> </p>
<p>I гудуць дубы нястройна,</p>
<p>Грозна жараламі,</p>
<p>Лес трасецца неспакойна,</p>
<p>Гойдае камлямі.</p>
<p>I чым далей, лес дзічэе,</p>
<p>Неба закрывае,</p>
<p>Нават вецер там не вее.</p>
<p>Пушча – страх якая!</p>
<p> </p>
<p>– Станьма тут, – Стары гаворыць.</p>
<p>Глуха на палянцы.</p>
<p>Ціха дрэвы штось гутораць,</p>
<p>Веку выхаванцы.</p>
<p> </p>
<p>Ціха ходзяць іх макушкі</p>
<p>Над палянкай з краю.</p>
<p>– Эй вы, часы, Божы служкі!</p>
<p>Я вас выклікаю! –</p>
<p> </p>
<p>Крыкнуў год Стары, і дзіва:</p>
<p>З-за камлёў драўляных,</p>
<p>Нібы дым, ўстае маўкліва</p>
<p>Рад цянёў нязнаных!</p>
<p> </p>
<p>Выйшлі цені на палянку,</p>
<p>Ўсе пад нумарамі,</p>
<p>Ў беласнежную катанку</p>
<p>Ўлезшы з галавамі.</p>
<p> </p>
<p>На адных, бы кроў, гарэлі</p>
<p>Знакі агнявыя,</p>
<p>А з другіх чуць-чуць глядзелі</p>
<p>Напісы сляпыя.</p>
<p> </p>
<p>Год Стары ўстае прад імі</p>
<p>I кажа ўладарна:</p>
<p>– Станьце, годы злыя, з злымі,</p>
<p>Хто не згінуў марна!</p>
<p> </p>
<p>I вы, добрыя гадочкі,</p>
<p>Вечнай праўды стража,</p>
<p>Станьце бліжай у радочкі.</p>
<p>Няхай кожны скажа,</p>
<p> </p>
<p>Ці звялася, ці пануе</p>
<p>Памяць ваша ў свеце,</p>
<p>Як кахае, як шануе</p>
<p>Вас патомства-дзеці!</p>
<p>Так сказаў Стары, і годы,</p>
<p>Добрыя і злыя,</p>
<p>Замільгалі, бы ў нягоды</p>
<p>Лісці залатыя.</p>
<p> </p>
<p>Годы з напісам чырвоным</p>
<p>Паасобна сталі,</p>
<p>Мноствам страшным, незлічоным</p>
<p>Пушчу запаўнялі.</p>
<p> </p>
<p>А іх напісы гарэлі</p>
<p>Слупам агнявістым,</p>
<p>Ад іх неба чырванела,</p>
<p>Пушча з снегам чыстым.</p>
<p> </p>
<p>Годы добрыя нясметна</p>
<p>Сталі ўсе па чыну,</p>
<p>Цьмяна, бледна, чуць прыметна,</p>
<p>Зліўшыся ў раўніну.</p>
<p> </p>
<p>I выходзіць цень бясшумна,</p>
<p>Глуха дакладае:</p>
<p>– Я напоўніў людзям гумны,</p>
<p>Я – год Ураджаю.</p>
<p> </p>
<p>Людзі трохі падабрэлі,</p>
<p>Ураджай хвалілі,</p>
<p>Як дабро ж маё паелі,</p>
<p>Дык мяне забылі.</p>
<p> </p>
<p>Паліняла і звялася</p>
<p>Памяць між народа,–</p>
<p>Так сказаўшы, адышлася</p>
<p>Цень Ўраджаю-года.</p>
<p> </p>
<p>– А я голадам вядомы.</p>
<p>Я – год Галадоўлі.</p>
<p>Я спустошыў людзям долы,</p>
<p>Гумны і будоўлі.</p>
<p> </p>
<p>Мерлі людзі і жывёла,</p>
<p>Як з атруты мухі.</p>
<p>Счысціў я усё дагола,</p>
<p>Нарабіў разрухі.</p>
<p>А мяне дагэтуль людзі</p>
<p>Часта ўспамінаюць.</p>
<p>Так было і гэтак будзе:</p>
<p>Зла не забываюць, –</p>
<p> </p>
<p>Сказаў гэтак цень з крывавым</p>
<p>Агнявістым знакам.</p>
<p>– Я быў Згодаю, ласкавым,</p>
<p>Рассыпаўся макам,</p>
<p> </p>
<p>Каб лагодзіць, жыць у згодзе.</p>
<p>Згода панавала.</p>
<p>Быў парадак у народзе,</p>
<p>Царствы сябравалі.</p>
<p> </p>
<p>А прайшоў мой час, як смецце</p>
<p>Знішчылася памяць,</p>
<p>Ці быў я, ці не на свеце –</p>
<p>Нават і не ўцямяць.</p>
<p> </p>
<p>– Калатню я даў народу,</p>
<p>Меч прынёс, пажары,</p>
<p>Я забраў яго свабоду,</p>
<p>Я – год Помсты, Кары.</p>
<p> </p>
<p>Я растрос зямлю дазвання,</p>
<p>Я быў год няшчасны,</p>
<p>Аба мне ж апавяданні</p>
<p>Свежы, чоткі, ясны.</p>
<p> </p>
<p>– А я сеяў зерні знання,</p>
<p>Праўды разуменне,</p>
<p>Волі, радасці жаданне, –</p>
<p>Я – год Прасвятлення.</p>
<p> </p>
<p>Мой агонь гарыць і ззяе,</p>
<p>Сэрцы людзям грэе.</p>
<p>Аба мне слых не ўмірае</p>
<p>I жыве надзея.</p>
<p> </p>
<p>—Я мрок сеяў у народзе,</p>
<p>Зацямняў галовы...</p>
<p>—Сціхні, голас часаў! Годзе! ––</p>
<p>Год прамовіў Новы.</p>
<p>I ўсё змоўкла, ціха стала,</p>
<p>Цені ўсе застылі,</p>
<p>Толькі пушча задрыжала,</p>
<p>Дрэвы ўзгаманілі.</p>
<p> </p>
<p>I Стары год стаўся ценем.</p>
<p>Поўнач падступала</p>
<p>I пячаці задумення</p>
<p>На ўсё накладала.</p>
<p> </p>
<p>– Цені, згіньце! Я ўладарны</p>
<p>Гаспадар над вамі!</p>
<p>Мой прыйшоў час! – Цені марна</p>
<p>Зніклі між камлямі.</p>
<p> </p>
<p>Змоўкла пушча, сціхла бура,</p>
<p>Зоры замігалі.</p>
<p>I зямля і лес пануры</p>
<p>Новы год віталі.</p>
<p> </p>
<p>I ўсё поглядам пытае</p>
<p>Маладога года:</p>
<p>Што нясе нам, чым спаткае</p>
<p>Новая прыгода?</p>
<p> </p>
<p><i>	Дзвінск, 31/ХІІ-13 г., </i></p>
<p>[1922, 1928]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>