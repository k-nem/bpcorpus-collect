<div class="container">
<div class="book-utils">
<div id="qrcode"></div>
<a href="/Jakub_Kolas/Prapau_calaviek.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [01.03.1929-12.03.1929] -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Прапаў чалавек -->
<h2><a href="http://knihi.com/Jakub_Kolas/">Якуб Колас</a></h2>
<h2>Прапаў чалавек</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Каля карчмы шум і гоман,</p>
<p>Зык сялянскіх галасоў.</p>
<p>I, здавалася, сам Нёман</p>
<p>Змоўк, каб сцяміць колькі слоў,</p>
<p>I каціўся гэтак плаўна,</p>
<p>Поўны, звілісты, як змей,</p>
<p>Агібаў узгоркі спраўна,</p>
<p>Потым зноў бег спакайней.</p>
<p>I ніколі не маўчала</p>
<p>Гэта мора-грамада.</p>
<p>Тут і радасць месца знала,</p>
<p>Уздыхала тут бяда.</p>
<p>Як рой пчол, гулі мужчыны,</p>
<p>Гаманілі аб зямлі,</p>
<p>Разбіралі ўсе навіны,</p>
<p>Ўсе інтэрасы вялі.</p>
<p>Ды і то сказаць: ніколі</p>
<p>Дня спакою не было –</p>
<p>Ці то выпадак у полі</p>
<p>Калыхаў падчас сяло,</p>
<p>Ці то ў лесе з кім здарэнне</p>
<p>Наконт пашы або дроў,–</p>
<p>Ўсё будзіла разуменне</p>
<p>Бедакоў-гаспадароў.</p>
<p>Толькі ў гэты раз трывожна</p>
<p>Нейк шумела грамада.</p>
<p>Зразу сцяміць было можна,</p>
<p>Што тут вынікла бяда.</p>
<p> </p>
<p>Адзін селянін</p>
<p> </p>
<p>Ой не, хлопцы, набок жарты –</p>
<p>Рудзік мой выў нездарма!</p>
<p>Хоць вазьмі ды кінь на карты:</p>
<p>Трэці дзень яго няма!</p>
<p>Каб, крый Божа, утапіўся,</p>
<p>Дык няпраўда – ўжо б усплыў.</p>
<p>Можа хіба ў корч забіўся</p>
<p>Ці загнала дзе пад плыт.</p>
<p> </p>
<p>Другі селянін</p>
<p> </p>
<p>А мо хто забіў, глядзеце,</p>
<p>На Яхіма меўшы злосць.</p>
<p>Нешта нейкае тут ёсць,</p>
<p>Людзі ж розныя на свеце!</p>
<p> </p>
<p>Трэці селянін</p>
<p> </p>
<p>Ці доўга забіць чалавека?</p>
<p>Як грушу звярзці на вярбе:</p>
<p>Свіснуў па лбе – і канец табе!</p>
<p>Знойдзецца гэтакі дока, умека.</p>
<p>Між людзьмі, як ніколі,</p>
<p>Развялося брыды,</p>
<p>I лаві, шукай ветру ў полі –</p>
<p>Умеюць замесці сляды!</p>
<p> </p>
<p> </p>
<p> </p>
<p>Стары Юрка</p>
<p> </p>
<p>Не, Матэва! Не, браток,</p>
<p>Знойдзецца след, галубок!</p>
<p>Будзе праўда ўся раскрыта,</p>
<p>Як яе ні замятай:</p>
<p>Хоць вадой яна заліта,</p>
<p>Але, браце, памятай –</p>
<p>Усплыве наверх яна,</p>
<p>I не будзе патайна!</p>
<p> </p>
<p>Соцкі</p>
<p> </p>
<p>Ды што тут мянціць языкамі,</p>
<p>З пустога ў парожняе ліць?</p>
<p>На Нёман хадзем з бусакамі,</p>
<p>Каму гэта справа баліць!</p>
<p>Усё адзін чорт:</p>
<p>Памёр той Гаўрыла</p>
<p>Ці скула яго задавіла,</p>
<p>Агледзець жа трэба хоць норт.</p>
<p> </p>
<p>Першы селянін</p>
<p> </p>
<p>Да хоць бы якія канцы нам у рукі,</p>
<p>Ці гэтак, ці так.</p>
<p>Прапаў, небарак,</p>
<p>А жонцы пякельныя мукі.</p>
<p>Сказаць бы, за светам</p>
<p>Быў выпадак гэты,</p>
<p>Не так бы і крыўдна было.</p>
<p>А тут, як на зло,</p>
<p>На людзях прапаў у сяле...</p>
<p> </p>
<p>Другі селянін</p>
<p> </p>
<p>Цікавасць з ім, братцы, але!</p>
<p>Гамоняць мужчыны,</p>
<p>Шукаюць прычыны,</p>
<p>Дзе мог бы падзецца Яхім.</p>
<p>Варожаць ды судяць.</p>
<p>Узрушаны людзі</p>
<p>Здарэннем ліхім.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Ля Яхімавае хаты</p>
<p>Дзве кабеціны сядзяць.</p>
<p>Змучан горам твар Агаты,</p>
<p>Вочы смутна так глядзяць.</p>
<p>На руках дзіця малое,</p>
<p>Двое большых па бакох.</p>
<p> </p>
<p>Цётка Наста</p>
<p> </p>
<p>Вось дык ліха насланое!..</p>
<p>Ды мо вернецца, дасць Бог.</p>
<p>Так Агату разважае</p>
<p>Цётка Наста і сама</p>
<p>Мала ў гэтым веры мае.</p>
<p> </p>
<p>Агата</p>
<p> </p>
<p>Ой не, цётачка! Няма,</p>
<p>Як відаць, жывога ў свеце.</p>
<p>Тыдзень часу, пасудзеце.</p>
<p>Як пайшоў у чацвер з дому, –</p>
<p>Тут жа блізенька зусім, –</p>
<p>I няма і невядома,</p>
<p>Дзе ён, бедны, і што з ім.</p>
<p>Хоць бы ведаць, што з ім стала, –</p>
<p>Не адхіліш ты бяды, –</p>
<p>Жаласць сэрца б так не рвала,</p>
<p>Менш гадалася б тады.</p>
<p> </p>
<p>Цётка Наста</p>
<p> </p>
<p>Так, галубка, на ўсё воля Божа,</p>
<p>А было б лягчэй.</p>
<p>А нудота гэта – што яна паможа?</p>
<p>Толькі душу муціць, толькі сэрца гложа,</p>
<p>Не самкнеш вачэй.</p>
<p>Так, Агатка. А свайго ж мы лёсу</p>
<p>Не мінём ніколі:</p>
<p>Смерць усюды знойдзе, прыйдзе безгалоса,</p>
<p>Замахнецца нагла, натачыўшы косу,</p>
<p>Ці дома, ці ў полі.</p>
<p> </p>
<p>Агата</p>
<p> </p>
<p>Так то так, ды нелюдская</p>
<p>Доля выпала яму!</p>
<p>Дзе душа яго блукае?</p>
<p>Хто па ёй паспагадае?</p>
<p>Каму ходзіць то, каму?</p>
<p>Ну, знайсці б хоць нежывога</p>
<p>Ды па-людску пахаваць.</p>
<p>Ох, Яхімка, ох, нябога!</p>
<p>Дух твой будзе смуткаваць</p>
<p>Без прытулку, без магілы.</p>
<p>Ды што зробіш, Божа мілы!</p>
<p>I Агата раз дваццаты</p>
<p>Пачынала свой расказ,</p>
<p>Як Яхім выходзіў з хаты</p>
<p>У астатні свой той час.</p>
<p> </p>
<p>Агата</p>
<p> </p>
<p>Стаў ён хмурны, задуменны,</p>
<p>Як бы нешта ўсё таіў.</p>
<p>Твар зрабіўся, бы каменны,</p>
<p>Думку нейкую насіў.</p>
<p>А да працы быў ахвочы,</p>
<p>Рук ніколі не складаў,</p>
<p>З ранку тупаў аж да ночы</p>
<p>I ў самоце штось гадаў.</p>
<p>А паглядзіць – недахватка,</p>
<p>Беднасць лютая ва ўсім:</p>
<p>Хлеў някрыты, бедна хатка,</p>
<p>А падправіць няма чым.</p>
<p>А ўсё гэта не давала</p>
<p>Нават беднаму і тхнуць.</p>
<p>«Кінь, Яхім,– скажу, бывала. –</p>
<p>Дасць Бог, дзеці падрастуць,</p>
<p>Сяк-так будзем жыць, – кажу я, –</p>
<p>Дык што нудзіцца дарма?»</p>
<p>А ён нават бы й не чуе,</p>
<p>Непакоюся сама.</p>
<p>Ўрэшце стаў ён забывацца:</p>
<p>Ідзе, спыніцца, стаіць.</p>
<p>Аж нейк стала я баяцца –</p>
<p>Розум штось яму труіць.</p>
<p>Успароўся яшчэ цёмна,</p>
<p>Плыт пайшоў ён прыбіраць.</p>
<p>I людзей шмат каля Нёмна,</p>
<p>А плыты, як мост, стаяць.</p>
<p>Вось і вечар, я чакаю,</p>
<p>А яго няма й няма.</p>
<p>Што тут думаць, не згадаю,</p>
<p>Бы глынула яго цьма.</p>
<p>А няйначай – ў задуменні</p>
<p>Аступіўся ён, упаў</p>
<p>Ды пабіўся аб бярвенне,</p>
<p>Бо дзе ж дзеўся б ён, прапаў?</p>
<p> </p>
<p>Цётка охнула глыбока,</p>
<p>Азірнулася кругом</p>
<p>I слязу абцерла з вока</p>
<p>Шорсткім зрэбным хвартухом.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Гоман, вохі і здзіўленне</p>
<p>Непакояць больш сяло:</p>
<p>«Ось праява! Ось здарэнне!» –</p>
<p>Толькі й гутаркі было.</p>
<p>Больш за ўсіх жанкі трашчалі</p>
<p>I адна перад другой</p>
<p>На праяву выкладалі</p>
<p>Меркаванні, погляд свой.</p>
<p> </p>
<p>Цётка Магда</p>
<p> </p>
<p>Ну, няйначай, як забілі</p>
<p>I засунулі пад плыт.</p>
<p>Хлёрка сёлскі, гаварылі,</p>
<p>На яго даўно сярдзіт.</p>
<p>Гэты довад разбіваўся.</p>
<p> </p>
<p>Жанкі</p>
<p> </p>
<p>Каб забілі, Магда, знай,</p>
<p>Хоць які б, а след астаўся,</p>
<p>Як канцы тут ні хавай.</p>
<p>Не камар жа ён, не голка,</p>
<p>I астаўся б нейкі знак.</p>
<p>Што плясці дарма, саколка?</p>
<p>Тут яно было не так!</p>
<p> </p>
<p>Тацяна</p>
<p> </p>
<p>Ой, сястрыцы! Мне здаецца,</p>
<p>Што ён проста кінуў дом</p>
<p>I цяпер мо дзе смяецца, –</p>
<p>Верыць нельга ім, гадом!</p>
<p> </p>
<p>Ды Тацяну ўняў Сымонка,</p>
<p>Яе дзядзька, і падцяў:</p>
<p>– Каб ты была яго жонка,</p>
<p>Ён даўно ўжо б маху даў.</p>
<p> </p>
<p>Тацяна</p>
<p> </p>
<p>Твой язык мне ў косці ўеўся!</p>
<p>Ото, дзядзька, як малы!</p>
<p>Ну, то дзе ж бы ён падзеўся?</p>
<p> </p>
<p>Дзядзька Сымон</p>
<p> </p>
<p>На той свет пагнаў валы.</p>
<p> </p>
<p>А тым часам пра Яхіма</p>
<p>Байкі ходзяць па сялу,</p>
<p>Быццам ён у дзеда Кліма</p>
<p>Сядзеў з люлькай на калу,</p>
<p>Апусціўшы на плот ногі,</p>
<p>На сяло трос кулаком,</p>
<p> </p>
<p>Цётка Юста</p>
<p> </p>
<p>Ой, не быць дабру, нябогі,</p>
<p>З тым Яхімам-дзіваком!</p>
<p>Наводзіць ён чары –</p>
<p>Не было б пажару!</p>
<p>У другім канцы хадзілі</p>
<p>Чуткі іншыя зусім:</p>
<p>Гаварылі-гарадзілі,</p>
<p>Што апоўначы Яхім</p>
<p>Па сцяне ўзлез на званіцу,</p>
<p>У хаўтурны званіў звон,</p>
<p>Йшоў на могілкі ў капліцу</p>
<p>I літанне правіў ён.</p>
<p>А другім Яхім прысніўся,</p>
<p>I дзіўны быў адзін сон:</p>
<p>З хаты ў хату чмут насіўся,</p>
<p>Як чаўнок каля красён.</p>
<p>Сон дзіўны прысніўся Ганне.</p>
<p>Так расказвала яна.</p>
<p> </p>
<p>Ганна</p>
<p> </p>
<p>Ось, здаецца, на змярканні</p>
<p>Едзем з Пётрам мы з млына.</p>
<p>Толькі мы ставок мінаем,</p>
<p>Бачым – ён! Ківае нам.</p>
<p>«Гэта ты, Яхім?» – пытаем.</p>
<p>«Я,– адказвае,– я сам!»</p>
<p>I такі, нябож, ён смутны,</p>
<p>Такі змучаны, худы.</p>
<p>Просіць голасам пакутным:</p>
<p>«Выньце вы мяне з вады!</p>
<p>I душы спакой вы дайце!»</p>
<p>Так і кажа ён, бядак:</p>
<p>«Ды па-людску пахавайце.</p>
<p>Смокча мяне ў вадзе рак,</p>
<p>Жвір мне вочы засыпае,</p>
<p>Чараты растуць на мне,</p>
<p>I вартуе ноч сляпая,</p>
<p>Лёгшы каменем на дне».</p>
<p> </p>
<p>З захапленнем, з заміраннем</p>
<p>Сон той слухалі жанкі.</p>
<p>Не было канца ўздыханням:</p>
<p>«Ой, пакутнік жа які!»</p>
<p>I ў страшэнным абурэнні</p>
<p>На мужчын валіць пайшлі,</p>
<p>Бо даўно б яго знайшлі,</p>
<p>Каб на грош таго хацення.</p>
<p>А ён, бедны, мокне ў яме,</p>
<p>I ядуць яго ракі.</p>
<p>I жанкі ўзяліся самі</p>
<p>Цела вызваліць з ракі.</p>
<p> </p>
<p>– Жаначкі! – Антоля кажа, –</p>
<p>А вы ведаеце што?</p>
<p>Вось я знаю, хто пакажа</p>
<p>Нам Яхіма! – Ану, хто?</p>
<p> </p>
<p>Антоля</p>
<p> </p>
<p>Трэба міску ўзяць, сястрыцы,</p>
<p>Свечку ў місцы запаліць,</p>
<p>Што свянцаюць на грамніцы,</p>
<p>I ў ваду яе пусціць.</p>
<p>Але толькі трэба зрання</p>
<p>Гэта, любачкі, зрабіць...</p>
<p>I дзе міска з свечкай стане,</p>
<p>Там ён, бедны, і ляжыць.</p>
<p> </p>
<p> </p>
<h3><a id="chapter4"></a>IV</h3>
<p> </p>
<p>Яшчэ добра змрок не згінуў,</p>
<p>Чуць гарэў усход нябес,</p>
<p>I агністы бляск раскінуў</p>
<p>На узгоркі і на лес,</p>
<p>А жанкі ўжо чарадою</p>
<p>Удоўж Нёмана ідуць</p>
<p>I з свянцонаю вадою</p>
<p>Свечку ў місачцы нясуць.</p>
<p>У жанок аж сэрца б'ецца.</p>
<p>Нейкі страх на іх напаў,</p>
<p>I страх гэты ўсім, здаецца,</p>
<p>Языкі ім завязаў.</p>
<p>Вось і гак і плёс адкрыты,</p>
<p>А за гакам – чорны вір.</p>
<p>Нёман коціцца сярдзіта</p>
<p>Ды на дне ганяе жвір,</p>
<p>Круціць, верціць, як шалёны,</p>
<p>Ажно леечкі бягуць,</p>
<p>Точыць, рве бераг зялёны,</p>
<p>Ачасае сабе пуць.</p>
<p>На гаку жанкі пасталі.</p>
<p>Тут, з высокіх берагоў,</p>
<p>Цені на вадзе дрыжалі –</p>
<p>Жэрдкі леташніх стагоў.</p>
<p>Як у люстры, адбіваўся</p>
<p>З таго берагу вятрак,</p>
<p>I на хвалях калыхаўся</p>
<p>Лесу верх, нібы разак,</p>
<p>Уверх кінуты зубамі,</p>
<p>I алешнік малады,</p>
<p>Бераг Нёмана з кустамі</p>
<p>I высокія груды.</p>
<p> </p>
<p>Ганна</p>
<p> </p>
<p>Што ж, сястрыцы, пусцім з Богам.</p>
<p>Трэба свечку запаліць...</p>
<p>Бог нам будзе дапамогай...</p>
<p>Бачце, свечка як гарыць!</p>
<p> </p>
<p>– Божа мілы! – ўсе ўздыхнулі. –</p>
<p>Ну, што ж, Ганначка, пускай!</p>
<p>Міску лёгенька папхнулі:</p>
<p>– Плавай, місачка, шукай!</p>
<p> </p>
<p>Перш нейк цяжка, неахвотна</p>
<p>Міска стала адплываць,</p>
<p>Як бы ёй было маркотна</p>
<p>Гэты бераг пакідаць.</p>
<p>Потым плытка за вадою</p>
<p>Робіць круг... адзін, другі...</p>
<p>Вось раўняецца з вярбою,</p>
<p>Агібае куст дугою,</p>
<p>Піша борздзенька кругі...</p>
<p>Носіць Нёман, як сам знае,</p>
<p>Тую міску-чарапок.</p>
<p> </p>
<p>– Ах, галубкі! Як жывая! –</p>
<p>Крыкне хто-небудзь з жанок.</p>
<p> </p>
<p>Ганна</p>
<p> </p>
<p>Так і сяк яна шыбуе:</p>
<p>То назад, то ўбок ідзе!</p>
<p> </p>
<p>Антоля</p>
<p> </p>
<p>Гэта Божа моц кіруе</p>
<p>I на троп яе вядзе.</p>
<p> </p>
<p>А тым часам міска далей</p>
<p>Ідзе, ладзіцца на плёс.</p>
<p>Хлесянуў тут Нёман хваляй,</p>
<p>Міг – і ў вір яе панёс!</p>
<p>I над цёмнай глыбінёю,</p>
<p>Дзе ён пеніўся, бурліў,</p>
<p>Нібы крэпкаю рукою</p>
<p>Завярцеў і закруціў,</p>
<p>Закруціў і не пускае</p>
<p>Ані ўзад, ані ўпярод,</p>
<p>Кружыць міску і ганяе</p>
<p>Страшны той вадаварот.</p>
<p>А жанкі ўсе чарадою</p>
<p>Ціха берагам ідуць</p>
<p>За той міскай і вадою,</p>
<p>Цуда нейкага там ждуць.</p>
<p>Ідуць важна крок за крокам,</p>
<p>Не спускаюць міску з вока.</p>
<p>А яна памалу з віру</p>
<p>Выбіваецца на плёс,</p>
<p>I яе ў чарот, аіры</p>
<p>Нёман роўненька панёс,</p>
<p>Далікатна, асцярожна,</p>
<p>Дзе павольней, дзе барзджэй,</p>
<p>То адкіне ўзад трывожна,</p>
<p>То ўпярод рване дужэй.</p>
<p>I так з сажань правандруе,</p>
<p>Потым зноў нясе стралой,–</p>
<p>Нёман цешыцца, жартуе,</p>
<p>Нібы з забаўкай якой,</p>
<p>Ды у букту мчыць з разгону.</p>
<p>Міска круціцца ваўчком,</p>
<p>А жанкі глядзяць здзіўлёна,</p>
<p>Кінуць слоўка шапатком:</p>
<p>«Ото Божа моц! А любкі!</p>
<p>Ах, як хорашанька йдзе!</p>
<p>Куды-небудзь жа, галубкі,</p>
<p>Нас яна ды прывядзе!»</p>
<p>Тут – і скуль ён толькі ўзяўся,</p>
<p>Як бы чорт яго нагнаў, –</p>
<p>Комель жэрдкі увязаўся</p>
<p>I як злыганы прыстаў,</p>
<p>Каля міскі завярцеўся,</p>
<p>Шпарка йдзе ў яе сляды,</p>
<p>Разгуляўся, раздурэўся,</p>
<p>Як той хлопец малады:</p>
<p>Міска ў букту – ён за ёю,</p>
<p>Міска скокне – і ён скок.</p>
<p>Не дае ані спакою,</p>
<p>Так і цісне крок у крок.</p>
<p>Ды нядоўга плыў з увагай –</p>
<p>Раздурэўся надта ён</p>
<p>Ды знячэўку, як бы шлягай,</p>
<p>Плясь у міску, як у звон!</p>
<p> </p>
<p>– Ах! – тут разам закрычалі,</p>
<p>Аж падскочылі жанкі.</p>
<p>Расступіліся ўміг хвалі</p>
<p>I глынулі чарапкі.</p>
<p>Комель жэрдкі адзінока</p>
<p>Стаў пры беразе ў траве,</p>
<p>Толькі свечка, лёгшы бокам,</p>
<p>Далей з подскакам плыве.</p>
<p>– Мая свечка! А сястрыцы,</p>
<p>Ой, лавіце – прападзе!</p>
<p>Падабраўшы край спадніцы,</p>
<p>Тэкля шусь! Бяжыць к вадзе.</p>
<p>Ледзьве-ледзьве утрымалі,</p>
<p>Адцягнулі на грудок.</p>
<p>I ўсё змоўкла, толькі хвалі</p>
<p>З плачам б’юцца ў беражок.</p>
<p> </p>
<p>Ціха Нёман калыхаўся</p>
<p>У высокіх берагах.</p>
<p>Гай дубовы адбіваўся</p>
<p>Ў яго дробных грабянях.</p>
<p>Цёмны лес сцяной зялёнай</p>
<p>Цесна бераг абступаў</p>
<p>I на нёмнавае лона</p>
<p>Цікаваўся, заглядаў,</p>
<p>I далёка кідаў цені</p>
<p>У вячэрняй цішыне</p>
<p>Ды шаптаў у задуменні,</p>
<p>Як бы гімн складаў вясне.</p>
<p>Шчодра сонца разлівала</p>
<p>Бляск прыветны і цяпло.</p>
<p>Поле жыццем трапятала,</p>
<p>Усё спявала і цвіло.</p>
<p>А над саменькай вадою,</p>
<p>Дзе размашыстай дугою</p>
<p>Нёман лукі агібаў,</p>
<p>Пад дзяругаю старою</p>
<p>Труп, разбухшы ўвесь, ляжаў.</p>
<p>Збоку Нёман гойдаў воду,</p>
<p>Залацілася жарства,</p>
<p>Толькі труп парушваў згоду</p>
<p>I той вобраз хараства.</p>
<p> </p>
<p><i>Мінск, астрог.</i></p>
<p><i>1911 г., </i></p>
<p>[1.03.1929–12.03.1929]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>