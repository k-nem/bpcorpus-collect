<div class="container">
<div class="book-utils">
<div id="qrcode"></div>
<a href="/Jakub_Kolas/Voz_navuki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 01.12.1950 -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Воз навукі -->
<h2><a href="http://knihi.com/Jakub_Kolas/">Якуб Колас</a></h2>
<h2>Воз навукі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Што за грукат навакола?</p>
<p>Што за шум, за гукі?</p>
<p>Два Іваны і Мікола</p>
<p>Цягнуць воз навукі.</p>
<p> </p>
<p>Узяў прэзас дышаль мужна,</p>
<p>Здабывае ладу,</p>
<p>Два Іваны ў ногу дружна</p>
<p>Папіхаюць ззаду.</p>
<p> </p>
<p>А на возе, Божа мілы,</p>
<p>Колькі той паклажы!</p>
<p>Адзін толькі план завілы</p>
<p>Фунтаў з дзесяць важыць.</p>
<p> </p>
<p>План не просты, адмысловы –</p>
<p>Прыпяцкай нізіны!</p>
<p>Эх, ламалі тут галовы,</p>
<p>Папагнулі спіны!</p>
<p> </p>
<p>Чаму ж змоўкла ода-казка</p>
<p>Вакол таго плана?</p>
<p>Запытайце, калі ласка,</p>
<p>Большага Івана.</p>
<p> </p>
<p>Проста – оды, гімн прапеты</p>
<p>Кінулі ў бярэзнік.</p>
<p>Колькі ж грошай з’еў план гэты,</p>
<p>Няхай скажа Рэзнік.</p>
<p> </p>
<p>Ёсць між кладзі навуковай</p>
<p>Тарфяныя тлушчы,</p>
<p>I кляшчы з глухой дубровы</p>
<p>Белавежскай пушчы,</p>
<p>I карэнні кок-сагызу</p>
<p>З балатнянай плошчы –</p>
<p>Хоць, як глянеш на іх зблізу,</p>
<p>Чэзлыя, бы мошчы.</p>
<p> </p>
<p>Ёсць і вірусы таксама,</p>
<p>Што раслі ў палацы, –</p>
<p>Словам, вынік і праграма</p>
<p>Навуковай працы.</p>
<p>...............................................</p>
<p> </p>
<p>Воз грыміць і ўсяму краю</p>
<p>Скарбаў суліць густа,</p>
<p>Для падняцця ж ураджаю</p>
<p>На тым возе пуста...</p>
<p> </p>
<p>Але як там ні было бы –</p>
<p>Ці слата, ці буры –</p>
<p>Цягнуць воз той тры асобы</p>
<p>I – без Мацапуры.</p>
<p> </p>
<p><i>1/ХІІ 1950</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>