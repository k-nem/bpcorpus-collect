<div class="container">
<div class="book-utils">
<div id="qrcode"></div>
<a href="/Jakub_Kolas/Z_darohi_minula.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 03.01.1936 -->
<!-- HEADER_FIELD FilenameSuffix: minula -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Notice: Мінула шмат гадоў... -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: З дарогі -->
<!-- HEADER_FIELD Title2: Прысвячаю Заходняй Беларусі -->
<h2><a href="http://knihi.com/Jakub_Kolas/">Якуб Колас</a></h2>
<h2>З дарогі</h2>
<h2 class="title2">Прысвячаю Заходняй Беларусі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мінула шмат гадоў,</p>
<p>I многа змен за той час адбылося!</p>
<p>У подыхах вятроў</p>
<p>Шмат страчана слядоў,</p>
<p>Бы красак тых у выцвіўшым пракосе.</p>
<p> </p>
<p>I часта, нібы ў сне,</p>
<p>Мінулае мільгнецца прад вачамі,</p>
<p>Як песня аб вясне,</p>
<p>Аб той, што колісь мне</p>
<p>Няяснымі звінела галасамі.</p>
<p> </p>
<p>Пазбыцца гэтых сноў</p>
<p>I з’яў былых не ў сілах я і сёння:</p>
<p>Не-не  ды ўспомню зноў</p>
<p>Той кут, дзе я даўно</p>
<p>Сагрэты быў пяскамі Наднямоння.</p>
<p> </p>
<p>Я свет угледзеў там,</p>
<p>Пазнаў складанасць гам яго і тонаў,</p>
<p>Адчуў дзівосны храм —</p>
<p>Злучэнне бляску, плям,</p>
<p>Дзе ўсё дрыжыць, звініць напеўным звонам.</p>
<p> </p>
<p>I колькі з’яў і чар</p>
<p>У памяці захована з былога,</p>
<p>Дзяцінства ясных мар,</p>
<p>Прывабны скарб і дар,</p>
<p>Як першая ў жыццё мая дарога!</p>
<p> </p>
<p>Хоць след пуцін маіх</p>
<p>Засыпан там ужо даўно вятрамі,</p>
<p>Я бачу, як жывых,</p>
<p>Мне блізкіх, дарагіх,</p>
<p>Замучаных царамі і панамі.</p>
<p> </p>
<p>Дзяцінства сны мае</p>
<p>I вобразы пад нёманаўскім сонцам!</p>
<p>Як часта паўстае,</p>
<p>I вабіць, і пяе</p>
<p>Акорд, адспеваны і злучаны з бясконцым!</p>
<p> </p>
<p> </p>
<p>*</p>
<p> </p>
<p>Прайшоў час немалы,</p>
<p>К нам светлыя заглянулі дзянніцы,</p>
<p>А там, у бок Сулы,</p>
<p>Драпежныя арлы</p>
<p>Дзюб звесілі ў панурай таямніцы,</p>
<p> </p>
<p>Па сходзе многіх дзён</p>
<p>Я зноў зірнуў у вочы родным долам...</p>
<p>Зняменне, ціш і сон,</p>
<p>Убоства і прыгон,</p>
<p>За крыжам крыж, астрогі і касцёлы.</p>
<p> </p>
<p>Зноў сунуцца з імглы</p>
<p>Забытыя малюнкі і настроі:</p>
<p>«Двухглавыя»  арлы,</p>
<p>Жандар, тупы і злы,—</p>
<p>Прыпеўкі ўсё з той оперы старое!</p>
<p> </p>
<p>Вось ён, другі жандар...</p>
<p>Нутро — адно, хоць іншае аблічча:</p>
<p>Насунут брыль на твар,</p>
<p>Ён Бог тут, ён тут цар</p>
<p>I  «польскасці»  ахова ў прыграніччы.</p>
<p> </p>
<p>Гляджу, лаўлю вакол</p>
<p>Знаёмыя і выцвіўшыя рысы.</p>
<p>Дзе ж люд — ярэмны вол?</p>
<p>Спусціўшы вочы ў дол,</p>
<p>Ён ходзіць дзесь, адцёрты за кулісы.</p>
<p>Дзе ж посулы паноў,</p>
<p>Іх лёкаяў аб роўнасці, аб волі?</p>
<p>У дзвеньканні званоў,</p>
<p>У звоне кайданоў,</p>
<p>У свісце бізуноў,</p>
<p>У голадзе, асадніцтве, падполлі!</p>
<p> </p>
<p>Дык вось які ты, край,</p>
<p>Прытулак мар і сноў маіх дзяціных!</p>
<p>Стары снуеш ты бай</p>
<p>Пра царскі. панскі «рай»,</p>
<p>Гаротная, знямелая краіна!</p>
<p> </p>
<p>Пасечаны лясы,</p>
<p>I толькі хмыз на торфішчы буяе.</p>
<p>Загоны — паясы,</p>
<p>Ні сілы, ні красы, —</p>
<p>На тыя ж галасы</p>
<p>Звініш, зямля заходняя, старая!</p>
<p> </p>
<p>I горкім палыном</p>
<p>Павеяла ад песні, ўжо забытай...</p>
<p>Мой родны край і дом</p>
<p>Пад белым пад арлом!</p>
<p>Нядоляю ты цяжкаю спавіты.</p>
<p> </p>
<p>I я, твой родны сын,</p>
<p>Чужынцам у табе сябе ўжо адчуваю.</p>
<p>Прымі ж хоць на ўспамін</p>
<p>Нататку з пуцявін —</p>
<p>Жальбу маю аб лёсе тваім, краю!</p>
<p> </p>
<p>3/І 1936</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>