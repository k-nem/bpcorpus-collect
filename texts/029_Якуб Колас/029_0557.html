<div class="container">
<div class="book-utils">
<div id="qrcode"></div>
<a href="/Jakub_Kolas/Panskaja_laska.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1928] -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Панская ласка -->
<h2><a href="http://knihi.com/Jakub_Kolas/">Якуб Колас</a></h2>
<h2>Панская ласка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Да працэсу над «Грамадой»</p>
<p> </p>
<p>За вашу «ласку» панскую,</p>
<p>Палітыку шатанскую</p>
<p>Мы дзякуем, паны!</p>
<p>«Дабра» зрабілі многа вы,</p>
<p>Залезшы ў наша логава,</p>
<p>Пабраўшы  бізуны.</p>
<p>Наслалі нам асаднікаў,</p>
<p>Жандараў і ураднікаў,</p>
<p>I іншае брыды.</p>
<p>Кунтушыкаў, каптурыкаў</p>
<p>I антэкаў-мазурыкаў</p>
<p>Наперлі нам сюды,</p>
<p>Каб гэтыя «дабродзеі»</p>
<p>Вам польскасць тут праводзілі</p>
<p>На панскія лады.</p>
<p>I «польскасць» тут праводзіцца ––</p>
<p>На ўвесь наш край смуродзіцца</p>
<p>Ксяндзоўская мана.</p>
<p>I веру каталіцкую</p>
<p>Падносяць нам і тыцкаюць,—</p>
<p>На чорта нам яна?</p>
<p>Не возьмеш нас касцёламі,</p>
<p>Царквамі і саборамі —</p>
<p>На ліха нам ваш рай!</p>
<p>Гандлюйце сабе душамі,</p>
<p>Як рэдзькаю ці грушамі,</p>
<p>А нас ты не чапай!</p>
<p>Ды ліха ў тым, каханыя,</p>
<p>Што вы прыйшлі нязваныя,</p>
<p>Убіліся ў наш край,</p>
<p>Зрабілі яго «крэсамі»</p>
<p>I разам з пэ-пэ-эсамі</p>
<p>Заслалі тут абрус.</p>
<p>Ад Піншчыны да Случчыны</p>
<p>Пад пятамі пілсудчыны</p>
<p>Гаруе беларус.</p>
<p>Няма яму аддушыны,</p>
<p>А крык яго прыдушаны</p>
<p>Ўзвялі вы ў крымінал!..</p>
<p>Паны! Ці ж мелі рацыю</p>
<p>Судзіць за крык той нацыю,</p>
<p>Упасці ў такі шал?</p>
<p>Рэкорд, паны, пабілі вы,</p>
<p>I як тут ні адвілівай,</p>
<p>А роўных вам няма.</p>
<p>I тактыку ксяндзоўскуго,</p>
<p>I школу мураўёўскую</p>
<p>Прайшлі вы недарма.</p>
<p> </p>
<p>[1928]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>