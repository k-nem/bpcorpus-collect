<div class="container">
<div class="book-utils">
<div id="qrcode"></div>
<a href="/Jakub_Kolas/Zajcyki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907,1928] -->
<!-- HEADER_FIELD FirstPublicationYear: 1909; 1928; 1962 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Казкі са зборніка «Другое чытанне для дзяцей беларусаў» -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Зайчыкі -->
<h2><a href="http://knihi.com/Jakub_Kolas/">Якуб Колас</a></h2>
<h2>Зайчыкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Селі два зайкі ў лясочку пад бярэзінкаю, грэюцца на сонейку і гутараць.</p>
<p>А ў лясочку так добранька!.. Мушкі гудуць, адна за адною ганяюцца, крыльцамі звоняць, як бы смяюцца. А там дроздзік пасвіствае, хлопчыка Піліпку падражнівае:</p>
<p>— Пюліп! Пюліп!</p>
<p>А Піліпка па верасочку з кошыкам ходзіць, на баравічкі прыглядаецца.</p>
<p>Яшчэ далей зязюлька кукуе.</p>
<p>Ну так ясна, цёпла, весела!</p>
<p>Але нявесела зайчыкам, невясёлыя гутаркі іх.</p>
<p>– Ох, якая горкая долечка наша, — кажа адзін зайчык. — Бойся кожны дзянёчак, трасіся кожную часінку, хадзі, прыслухоўвайся, ці не ходзіць вораг твой блізка.</p>
<p>– А колькі ў нас ворагаў? Хто толькі не крыўдзіць нас, бедных зайчыкаў?</p>
<p>– Крыўдзяць нас людзі, крыўдзяць звяры; нават птушкі-драпежнікі — каршуны, совы, пугачы — і тыя нас, зайчыкаў, ушчуваюць.</p>
<p>— I як бараніцца нам ад злых нашых ворагаў? Чым ратаваціся? Адна толькі надзея на нашы ножкі: выбавяць з бяды — наша шчасце, а не выбавяць — прапала наша скурка!</p>
<p>I заплакалі горкенька зайчыкі. Плачуць і слёзкі лапкамі выціраюць.</p>
<p>— Ці ж можна нам жыць на свеце? — кажа другі зайчык. — Ніхто не баіцца нас, — ну, ніхтосенькі!.. Пойдзем, хіба, ды ў ваду кінемся.</p>
<p>Наплакаліся, надумаліся бедныя зайчыкі і пайшлі ў возера тапіцца з гора. Прыйшлі да возера, прыпыніліся, развіталіся. Да самага беражка падышлі, каб у ваду кінуцца, аж бачаць — скок жаба на купіну: убачыла зайчыкаў і спалохалася.</p>
<p>— Эге, — кажа адзін зайчык, — ёсць жа на свеце стварэнні, што і нас баяцца. Відаць, ім яшчэ цяжэй на свеце жыць.</p>
<p>Глянулі зайчыкі адзін на аднаго і пабеглі назад у лясок.</p>
<p> </p>
<p><i>[1906–1907, 1928]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>