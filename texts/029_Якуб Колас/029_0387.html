<div class="container">
<div class="book-utils">
<div id="qrcode"></div>
<a href="/Jakub_Kolas/Malebien.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1908] -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Малебен -->
<h2><a href="http://knihi.com/Jakub_Kolas/">Якуб Колас</a></h2>
<h2>Малебен</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Як свет наш з’явіўся,</p>
<p>Людзьмі засяліўся,</p>
<p>Ад сівага веку</p>
<p>Не знаў чалавека, –</p>
<p>Магу пабажыцца,</p>
<p>Магу залажыцца, –</p>
<p>Каб ён так маліўся.</p>
<p> </p>
<p>Адслужым малебен.</p>
<p>Ці ж цар нам патрэбен?</p>
<p>Патрэбен ён, братцы,</p>
<p>Як прус у аладцы,</p>
<p>Як у мосце дзірка,</p>
<p>Як з гразі зацірка,</p>
<p>Як скула балячцы.</p>
<p> </p>
<p>I меў ён адвагу</p>
<p>Цароў зваць ў Гаагу,</p>
<p>Каб войн не вялося,</p>
<p>Крыві не лілося.</p>
<p>Ці ж гэта не смешна –</p>
<p>Зрабіць так паспешна,</p>
<p>Ці чулі брадзягу?</p>
<p> </p>
<p>Хваліўся бясконца,</p>
<p>Йдучы на японца,</p>
<p>З мікады смяяўся,</p>
<p>Ды ўсім выстаўляўся,</p>
<p>Ды кідаў мільёны,</p>
<p>Слаў ён іконы, –</p>
<p>Без флоту застаўся!</p>
<p> </p>
<p>Вось цар занудзіўся,</p>
<p>Што сын не радзіўся.</p>
<p>Беглі гадочкі,</p>
<p>Раджаліся дочкі.</p>
<p>Раздаў цар мільёны</p>
<p>На цэрквы, на звоны:</p>
<p>– Сына прасіце, папочкі!</p>
<p> </p>
<p>Трасліся ўсе муры,</p>
<p>Папы лезлі з скуры –</p>
<p>Кадзілам махалі,</p>
<p>Чыталі, спявалі,</p>
<p>Трывожылі Бога, –</p>
<p>Не выйшла нічога:</p>
<p>Усе модлы прапалі.</p>
<p> </p>
<p>Раскрыпт цар надрэпаў,</p>
<p>З’явіўся тут Трэпаў</p>
<p>Для ўсіх нечакана,</p>
<p>Як воўк з-за кургана.</p>
<p>I стаў ён пасрэднік, –</p>
<p>Радзіўся наследнік,</p>
<p>Але ці Раманаў?</p>
<p> </p>
<p>Вось ліха наперла,</p>
<p>«Крамола» не змерла, –</p>
<p>Не жыць з залатоўкі.</p>
<p>Пайшлі забастоўкі,</p>
<p>Паўстаў люд убогі,</p>
<p>Пасталі дарогі.</p>
<p>Цар бачыў вяроўку,</p>
<p> </p>
<p>Пусціў ён у порткі.</p>
<p>Падбег Вітэ вёрткі,</p>
<p>I Рыман, і Міны,</p>
<p>Розныя скаціны...</p>
<p>Нагайкі, расстрэлы</p>
<p>I лес штыкоў цэлы, –</p>
<p>Цягнуць людзей на асіны.</p>
<p> </p>
<p>Пануй, Мікалае,</p>
<p>Часіна такая,</p>
<p>Трымайся прастола,</p>
<p>А будзе вас гола.</p>
<p>Закончан малебен,</p>
<p>Ты нам не патрэбен,</p>
<p>Другі і апошні Мікола!</p>
<p> </p>
<p>[1908]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>