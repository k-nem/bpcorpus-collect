<div class="container">
<div class="book-utils">
<div id="qrcode"></div>
<a href="/Jakub_Kolas/Paleskaja_vioska.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Палеская  вёска -->
<h2><a href="http://knihi.com/Jakub_Kolas/">Якуб Колас</a></h2>
<h2>Палеская  вёска</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Цялежка яшчэ разы два прагрукала па грэблях, перайшла бродзік і ўскацілася на горку. Лес расступіўся, і глянула круглая палянка, па краях каторай цягнулася чорная стужка невысокага, радкаватага лесу. Дзе-нідзе парассыпаліся кусцікі бярозак, лазы і<i> </i>нізенькіх хвоек. На самай сярэдзіне палянкі прытулілася палеская вёска. Хаты так густа збіліся ў кучу, што здалёк здаваліся злітымі пад адну стрэху. Высокія гарбатыя жураўлі студней, як панічы ў фраках, стаялі то там, то сям у вёсцы высока над стрэхамі хат. Убок ад вёскі стаялі могілкі з высокімі крыжамі. Старэнькая драўляная каплічка нудна пазірала з могілак і кідалася ў вочы сваёю фігураю. Дах на ёй у многіх мейсцах прагніў, аброс белымі бародкамі густога моху, і там і сям зіялі на ім чорныя дзюркі. Высокі зялёны клён стаяў над капліцай і кідаў на яе вежу доўгія тонкія галіны і аплятаў яе жывою сеткаю, скрозь каторую выбіваўся, пахіліўшыся ад ветру, драўляны крыжык. З другога боку капліцы расла кучка вязаў; воддаль адзінока расла хмурная хвоя, раскінуўшы вяршыню сваю на прасторы. За вёскаю два ветракі чуць варочалі сваімі крыллямі, гатовымі спыніцца кожную мінуту. Укруг вёскі густа тоўпіліся стожкі зложанага збожжа, абгароджаныя ў дзве жэрдкі, стоячы на высокіх падстаўках, як гаршкі.</p>
<p>Цялежка тым часам уязджала ў вуліцу. З краю вёскі, каля самай дарогі, прытулілася вялізная, як адрына, старая, з пагнутаю стрэхаю, крытаю гонтамі, карчма. На кожным перакрэстку вуліц стаялі высокія крыжы, павязаныя хвартушкамі з чырвонаю стужкаю. Прызёмістыя хаты, накрытыя саломаю, дзе-нідзе адгароджаныя ад вуліцы частаколам або проста плотам, тоўпіліся паабапал вуліцы. Хлеўчыкі, свіронкі, варывенькі, клеці, клуні часта ляпіліся пад адною стрэхаю. На іншых гумнах і хлевах сядзелі бусловы гнёзды, як чорныя шапкі. Шырокая, роўная вуліца, чорная ад гразі, як сажа, была ўся завалена па краях кучамі гнілога бярвення, жардзей і ўсякім ломам. Па вуліцы час ад часу праязджае цялежка, у каторую ўпрэжаны два худыя валы-рагалі. Бабы ў кароткіх спадніцах прахадзілі часам з хаты ў хату. Мужчыны-палешукі з расхлістанымі грудзямі, з доўгімі, як у папа, валасамі, снавалі па вуліцах. Было свята. На вуліцы пападаліся п’яныя палешукі. У вочы кідалася іх вопратка. Палешукі рэдка мяняюць зімовую адзежу нават улетку: той жа доўгі кажух, падпяразаны шырокім, як шалік, поясам з кутасамі; тая ж аблавухая шапка-кучомка; доўгая белая кашуля, напушчаная на згрэбныя порткі; тыя ж лазовыя лапці, падплеценыя лыкам замеж рэменя. Цераз плечы былі перакінуты раменныя торбачкі – «каліты», прыбраныя блішчастымі гузікамі, капшучкі, у каторых палешукі носяць і тутун, і крэсіва, і грошы. Гаворка іх такжа адметная, хоць і падобная да гаворкі іх братоў-беларусаў.</p>
<p>Па вуліцы, як мурашкі, бегалі дзеці з чорнымі ад гразі нагамі, у благенькай адзежцы, замазанай граззю, чуць прыкрываўшай іх худзенькае цела.</p>
<p>Нудна ў гэтых глухіх, гразкіх палескіх вёсках, раскіданых па лесе, меж бесканечнага гнілога балота!</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>