<div class="container">
<div class="book-utils">
<div id="qrcode"></div>
<a href="/Jakub_Kolas/Piesni_ab_Impieryjalistycnaj_vajnie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1936 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песні аб Імперыялістычнай вайне -->
<h2><a href="http://knihi.com/Jakub_Kolas/">Якуб Колас</a></h2>
<h2>Песні аб Імперыялістычнай вайне</h2>
<div style="height: 3rem"></div>
<!-- TOC_BEGIN -->
<a href="#chapter1">I. Песня  салдаткі</a><br/>
<a href="#chapter2">II.  Салдацкая  песня</a><br/>
<a href="#chapter3">III.  Новая паходная</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>I. Песня  салдаткі</h3>
<p> </p>
<p>Гнуцца лозы над крыніцай</p>
<p>Ды шумяць тужліва.</p>
<p>Ідзе гора з маладзіцай</p>
<p>На цяжкое жніва.</p>
<p> </p>
<p>Зачыніла свет вайна,</p>
<p>А я з дзеткамі адна,</p>
<p>З дробнымі, малымі, —</p>
<p>Цяжка адной з імі.</p>
<p> </p>
<p>Вее вецер па-над борам,</p>
<p>Ходзячы па свеце.</p>
<p>Ой вы, сонца, месяц, зоры!</p>
<p>Праўду мне скажэце:</p>
<p> </p>
<p>Дзе мой горкі бедачына,</p>
<p>Мой салдат пахілы?</p>
<p>Без яго мне, сіраціне,</p>
<p>Белы свет нямілы.</p>
<p> </p>
<p>Зачыніла свет вайна,</p>
<p>А я з дзеткамі адна,</p>
<p>З дробнымі, малымі, —</p>
<p>Цяжка адной з імі.</p>
<p> </p>
<p>Ці жывы ён, ці забіты,</p>
<p>Ці ў чужым палоне?</p>
<p>Шапаціць мне штосьці жыта,</p>
<p>Ды слоў не гамоніць.</p>
<p> </p>
<p>У каго ж я запытаю?</p>
<p>Нема ўсё навокал:</p>
<p>Дзе ты, дзе, у якім краі,</p>
<p>Мой нявольнік-сокал?</p>
<p> </p>
<p>Зачыніла свет вайна,</p>
<p>А я з дзеткамі адна.</p>
<p>Горка мне адненькай,</p>
<p>Сумна маладзенькай!</p>
<p> </p>
<p> </p>
<h3><a id="chapter2"></a>II.  Салдацкая  песня</h3>
<p> </p>
<p>Старана чужая — не родная маці,</p>
<p>А касцей салдацкіх нагацілі гаці.</p>
<p>Эх, ваюй, ваюй, салдат,</p>
<p>Выступай за радам рад!</p>
<p> </p>
<p>За гарой, за лесам ліха, смерць блукае,</p>
<p>А крумкач у госці крумкачоў склікае.</p>
<p>Эх, ваюй, ваюй, салдат,</p>
<p>Па зямлі паўзі, як гад!</p>
<p> </p>
<p>У сырых акопах гіне люд рабочы,</p>
<p>А там дома жонка праплакала вочы.</p>
<p>Эх, ваюй, ваюй, салдат,</p>
<p>За цара, за царанят!</p>
<p> </p>
<p>Над зямлёю цяжка злегла ноч сляпая,</p>
<p>А ў каго матуля пра сынка спытае?</p>
<p>Эх, ваюй, ваюй, салдат,</p>
<p>Не аглядвайся назад!</p>
<p> </p>
<p> </p>
<p> </p>
<h3><a id="chapter3"></a>III.  Новая паходная</h3>
<p> </p>
<p>Рушым дружна грамадою</p>
<p>На паноў у свой паход,</p>
<p>Скончым з панскаю брыдою</p>
<p>І адвечны знішчым гнёт!</p>
<p>Эй, гарніст, іграй паход!</p>
<p>Дружна, армія, ўпярод!</p>
<p> </p>
<p>Разгарні ты, люд рабочы,</p>
<p>Сілу, волю ва ўсю шыр,</p>
<p>Зграі рознай патарочы</p>
<p>Улажы навек у жвір!</p>
<p>Эй, гарніст, іграй паход!</p>
<p>Смела, ратнікі, ўпярод!</p>
<p> </p>
<p>Узнімайся, сцяг чырвоны,</p>
<p>Ды ўгары агнём шугай</p>
<p>I над светам паланёным</p>
<p>Ясным сонцам заіграй!</p>
<p>Эй, гарніст, трубі паход!</p>
<p>Дружна, армія, ўпярод!</p>
<p> </p>
<p>Развязаў нам Ленін вочы,</p>
<p>Расказаў, дзе шчасце, мір.</p>
<p>Разгарніся ж, люд рабочы,</p>
<p>Ва ўсю моц сваю і шыр!</p>
<p>Эй, гарніст, трубі паход!</p>
<p>Грамада, валі ўпярод!</p>
<p> </p>
<p>1936</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>