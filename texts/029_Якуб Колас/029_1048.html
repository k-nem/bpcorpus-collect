<div class="container">
<div class="book-utils">
<div id="qrcode"></div>
<a href="/Jakub_Kolas/Na_cuzym_hruncie_kazki_zyccia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1913 -->
<!-- HEADER_FIELD FilenameSuffix: kazki_zyccia -->
<!-- HEADER_FIELD FirstPublicationYear: 1906-1908; 1912-1915; 1917-1919; 1921; 1924; 1926-1928; 1952; 1956 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Казкі са зборніка «Казкі жыцця» -->
<!-- HEADER_FIELD StyleGenre: мастацкі/казка; мастацкі/апавяданне -->
<!-- HEADER_FIELD Title: На чужым грунце -->
<h2><a href="http://knihi.com/Jakub_Kolas/">Якуб Колас</a></h2>
<h2>На чужым грунце</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Аднаму толькі Богу вядома, колькі гора выцерпела гэта Каліўка жыта. Самая важная прычына ўсіх яго нягод хавалася ў тым, што гэтае Каліва расло на чужым грунце. Бог яго ведае, як трапіла яно на зялёны луг. Але хіба яно вінавата? Або хто вінават? І навошта шукаць вінаватага? Проста выкінулася зярнятка жыта з меха, як везлі ў млын жыта, — ці ж не магло хіба так стацца? А можа, які падарожны сашмаргнуў, не думаючы, каласок  на полі, ішоў потым праз луг і кінуў зярнятка. Толькі ж узрасло Каліва між чужынцаў: з ім рос званец, мяцёлка, а каля саменькага карэння ціснулася ўсялякая трава-драбяза: шчытнік, імяло, белая дзяцеліна, муражок і розныя краскі. Але гэтыя суседзі не хацелі знацца з сірацінай і лічылі вялікай ганьбай для сябе і свайго гонару кампанаваць з закіданым Калівам жыта. Ну, што ж! Хіба змусіш каго, каб любіў цябе, калі ты нікому не любы? Няхай!</p>
<p>Надышла вясна. Вясна — такая пара, у якую адны толькі няўдачнікі, адны бяздольнікі, сапраўды нешчаслівыя, не знаюць радасці. Вясна — такая пара, якую ўсе спяшаюцца скарыстаць для шырокай весялосці і глыбокага жыцця сэрца.</p>
<p>Бывала, ледзь пачне паказвацца з-за лесу сонца, а на лузе ўжо пачынаюцца спевы, шчаслівыя, улюблёныя шэпты чаротаў з высокай жорсткай асакой. Падыдзе сонейка яшчэ вышэй, пачынаюць злятацца матылі, ды такія прыгожыя, так хораша ўбраныя, што найпершы зух-фарсун пазайздросціў бы ім. Розныя травы, кветкі, кожны кусцік, кожная сцяблінка падымалі галовы, цягнуліся да сонца, віталі яго і ў гонар яго курылі найлепшымі ладанамі — найчысцейшымі туманамі раніцы і найпрыямнейшымі пахамі свежых красак лугу. І сонейка віталася з імі і рассыпалася золатам, дыяментамі ў кожнай кропельцы расы, зіхцела ўсімі колерамі вясёлкі. Закінутае Каліўца жыта таксама прагнула сонца і цягнулася да яго кожнаю сваёй жылкай, усім нутром сваім. Мяцёлка штурханула яго.</p>
<p>— Куды сунешся, мужыцкая ўцеха? — сказала задзіра-мяцёлка.</p>
<p>— Шу-шу-шу, — зашапялявіў званец (гэта смех яго такі), — змый наўперад пясок са свайго рыла, тады пазірай на сонейка.</p>
<p>— Яно тут фанабэрыі набралася, усіх адціснуць хоча і заняць чужое месца, — шаптала знізу трава-драбяза.</p>
<p>Слова не сказала Каліўца на такую знявагу. І што ты адзін зробіш супраць усіх? А хіба жыта не ўмее цярпець?</p>
<p>Якая ж другая расліна зазнае такога гора, як жыта? І яно цярпела, толькі сэрца ледзь-ледзь магло стрываць, каб не разарвацца ад жалю — так многа сабралася яго.</p>
<p>Хоць бы было з кім пагаманіць, слова прамовіць, разважыць сваю тугу, думкі паганыя разагнаць, — усё ж было б лягчэй. І толькі той зразумее, як цяжка было гэтаму Каліву ў лузе, хто сам многа гараваў, многа меў у сэрцы горкіх думак, якімі не было з кім падзяліцца.</p>
<p>Але мінуліся веснавыя дні. У надвор’і адбылася вялікая змена: пачалася суш. Заныў луг, пажаўцелі груды, цяжкія пачаліся часы. Рыжыя мурашкі хадзілі як непрытомныя, не ведаючы, за што ўзяцца; пчолкі, чмелікі званілі яшчэ нудней, пралятаючы над лугам і не знаходзячы сабе спажытку, толькі авадні і сляпні красаваліся і паганым звонам рэзалі сэрца. Конікі пазмаўкалі і толькі вечарамі пачыналі сваю жальбу.</p>
<p>Травы сохлі і жоўклі, прыгожыя краскі тужліва хілілі свае зграбныя галоўкі, дарэмна шукаючы цяньку, і сохлі без часу. Глухі шум, нараканне пайшлі па лузе, трывожна гаварыў луг пад гарачым ветрам. Пачалі травы і краскі разважаць, вышукваць прычыны такога няшчасця. Адны казалі тое, другія — другое, і ўсе шумелі, ніхто не слухаў нікога, і толку ніякага не дабіліся.</p>
<p>— Спытайма хіба ў ручайка: ён самы мудры на лузе, — урэшце параіў чарот.</p>
<p>І праўда, ручаёк тут быў самы старэйшы і болей за ўсіх ведаў жыццё. Стаяў тут таксама і стары дуб, але ён прызнаваўся, што і дзед яго не памятае такога часу, калі б у лузе не было ручайка. Прыйшлі да ручайка травы-пасланцы, бухнулі ў ногі яму — няшчасце навучыць гнуць голавы. Так і так,  кажуць, навучы, што рабіць, дай ты нам раду.</p>
<p>Слухаў мудры ручаёк гэтую просьбу травы.</p>
<p>— Заўтра скажу, а цяпер дайце мне падумаць, распытаць сяго-таго.</p>
<p>— От што, мілыя, — сказаў назаўтра ручаёк, — сонейка ўгневалася на вас. Знайдзіце між вамі самага няшчаснага, і няхай ён раскажа сонейку сваё цяжкае жыццё-нядолю; тады яно злітуецца над вамі і загадае ветру нагнаць хмары.</p>
<p>— Хто ж тут самы нешчаслівы?</p>
<p>Кожнаму здавалася, што ён і ёсць самы няшчасны.</p>
<p>Прылятаюць матылькі і кажуць:</p>
<p>— Жытняе Каліва — самае няшчаснае.</p>
<p>І вецер пацвердзіў, што гэта праўда. Пасылае луг паслоў да Каліва, кланяюцца жыту паслы, просяць заступіцца.</p>
<p>А жыта звесілася коласам і маўчала: цяжкая доля, знявага адабралі ад яго дар слова.</p>
<p>І сонца яшчэ гарачэй стала прыпякаць лугавыя травы.</p>
<p> </p>
<p>1913</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>