<div class="container">
<div class="book-utils">
<div id="qrcode"></div>
<a href="/Jakub_Kolas/Slaboda.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: «Слабода» -->
<h2><a href="http://knihi.com/Jakub_Kolas/">Якуб Колас</a></h2>
<h2>«Слабода»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На сваім сметніку, кажуць, і певень гаспадар. А ў сваім стане і прыстаў – цар.</p>
<p>Жыў той прыстаў у Ігумене. Нягодны, сярдзіты, як звер. Дачуўся ён, што ў адной вёсцы ў мужыка ёсць стрэльба.</p>
<p>Якая там стрэльба? Божа ты злітуйся! Яе, па праўдзе сказаць, смешна і называць стрэльбай. На рулі – гразі на цэлы палец; брамка з сабачку нябожчыцы пані Каліноўскай. Заміж штэнфеля – арэхавая палка. Звязана яна лыкам і дротам – старая стрэльба. Можа яшчэ швед згубіў яе тут трыста гадоў таму назад. А мужыку добра было пастрашыць часам ваўка зімою або на начлег узяць.</p>
<p>Едзе цэлы абоз паліцыі: прыстаў, два ўраднікі, стражнікаў з дваццаць, са стрэльбамі, шаблямі, нагайкамі. I куды едуць? Адбіраць у мужыка стрэльбу. Праўда, наш Сымон Таўкач гаварыў, што мужык той быў чуць не сацыяліст: панскую кабылу назваў брыдка і земскага калісь дурнем злаяў перад соцкім.</p>
<p>Акружыла паліцыя хату. Каля акна – па стражніку. Сам прыстаў з ураднікамі і стражнікамі ўваходзяць у хату.</p>
<p>– Дзе ружжо? Падавай яго сюды, мярзавец! – крычыць начальства і нагамі тупае.</p>
<p>– Якое там, паночку, ружжо? Адно цьфу – нічога болей. Паказаць брыдка.</p>
<p>– Не рассуждаць, дурак!</p>
<p>– Не крычыце, паночку. Вунь дзеці перапалохаліся, плачуць.</p>
<p>– А табе хто разрашыў іх...?!</p>
<p>Мужык аж рот разявіў: ніколі ён не чуў, каб на гэта трэба было браць дазвол у паліцыі.</p>
<p>Арыштавалі мужыка і стрэльбу забралі.</p>
<p>Потым ужо, як выпусцілі, смяяўся Кандрат:</p>
<p>– Да чаго мы, браткі, дажыліся! На дзеці білет трэба браць. От хіба «слабода» дык «слабода»!</p>
<p> </p>
<p><i>[1906]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>