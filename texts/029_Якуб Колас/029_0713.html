<div class="container">
<div class="book-utils">
<div id="qrcode"></div>
<a href="/Jakub_Kolas/Stary_hasciniec.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 12.05.1942 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Стары гасцінец -->
<h2><a href="http://knihi.com/Jakub_Kolas/">Якуб Колас</a></h2>
<h2>Стары гасцінец</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Шлях старадаўні, вядомы ў народзе,</p>
<p>Лёг між прысадаў бяроз,</p>
<p>Пасмы іх спушчаных кос</p>
<p>Звіслі ў лісцяным жывым карагодзе.</p>
<p> </p>
<p>Роўныя тоны іх мірнай размовы</p>
<p>Ціха над полем плылі,</p>
<p>I заміралі ўдалі</p>
<p>Песні спрадвечнай знаёмыя словы.</p>
<p> </p>
<p>Побач гасцінца — лясы, лугавіны,</p>
<p>Мора зялёнае ніў,</p>
<p>Срэбраных рэчак разліў,</p>
<p>Лёгшых утульна пад зелені тынам.</p>
<p>Вёскі, мястэчкі абапал дарогі,</p>
<p>Дбалы, гасцінны народ,</p>
<p>Сад, паплавец, агарод,</p>
<p>Гай у сінечы, узгоркаў разлогі...</p>
<p> </p>
<p>Век плыў за векам, мяняліся часы,</p>
<p>Шмат адбылося падзей.</p>
<p>Свет расчыніўся шырэй,</p>
<p>Новыя сцежкі пралеглі, як пасы.</p>
<p> </p>
<p>Шлях жа спрадвечны з бярозамі ў згодзе</p>
<p>Так жа, як здаўна, ляжыць,</p>
<p>Краю гатовы служыць,</p>
<p>Тое ж ён носіць і імя ў народзе.</p>
<p> </p>
<p>Шлях ты мой родны, гасцінец шырокі!</p>
<p>Лучыш ты два рубяжы:</p>
<p>Ўсход наш і Захад чужы,</p>
<p>Лёг ты спрадвеку праз нашы валокі.</p>
<p> </p>
<p>Дай ты мне вестку аб людзях і краі —</p>
<p>Чым жа народ наш жыве?</p>
<p>Голас твой, чую, плыве,</p>
<p>Горы і долы, пустэлі мінае.</p>
<p> </p>
<p>«Часы ліхія насталі ў краіне,</p>
<p>Топча дарогі чужак,</p>
<p>Нішчыць дабро ваўкалак,</p>
<p>Чыніць расправы нямецкі звярынец.</p>
<p> </p>
<p>Толькі ж не ведае вораг спакою —</p>
<p>Б’юць яго нашы байцы,</p>
<p>Ворагу будуць канцы:</p>
<p>Смерць яго сочыць з-за кожнае хвоі.</p>
<p> </p>
<p>З Нёмана, Прыпяці, Свіслачы, Сожа</p>
<p>Носіцца голас наўсцяж: —</p>
<p>Быў ён і будзе край наш,</p>
<p>Вораг закляты тут голаву зложыць!</p>
<p> </p>
<p>Дружна паўсталі байцы-партызаны.</p>
<p>Помста — іх думка адна:</p>
<p>Знішчыць заразу да дна —</p>
<p>Ворагу месца пад дзікім бур’янам!</p>
<p>Вер мне, мой дружа: няпрошаным госцям</p>
<p>Заўжды такі ў нас пачот:</p>
<p>Выкінем нечысць за плот —</p>
<p>Месца ім хопіць на цёмным пагосце.</p>
<p> </p>
<p>Чуеш, з усходу як громы грукочуць,</p>
<p>Выкурым гада з нары»,</p>
<p>Родны гасцінец стары,</p>
<p>Хай жа твой голас ды будзе прарочы!</p>
<p> </p>
<p><i>12/V 1942</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>