<div class="container">
<div class="book-utils">
<div id="qrcode"></div>
<a href="/Jakub_Kolas/Mara.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 30.12.1910 -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мара -->
<h2><a href="http://knihi.com/Jakub_Kolas/">Якуб Колас</a></h2>
<h2>Мара</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Шоў дарожны адзінока.</p>
<p>Поле голае шырока</p>
<p>Гладдзю роўнаю лягло.</p>
<p> </p>
<p>Ні дзярэўцаў, ні кусточка,</p>
<p>Апроч жоўтага пясочка,</p>
<p>Нічагутка не было.</p>
<p> </p>
<p>Сонца варам аблівала</p>
<p>I без жалю апаляла</p>
<p>Грудзі цвёрдыя зямлі.</p>
<p> </p>
<p>Уміраў бядак ад смагі,</p>
<p>А па твары поту рагі</p>
<p>За каўнер яму цяклі.</p>
<p> </p>
<p>Пуста, ціха і маркотна...</p>
<p>Кідаў вочы ён гаротна,</p>
<p>Ці не блісне дзе вада.</p>
<p> </p>
<p>За далёкай сіняй гранню</p>
<p>Мільгатнула гожай зданню</p>
<p>Пышных рослін чарада.</p>
<p> </p>
<p>Падарожны ажывіўся,</p>
<p>Бляск надзеі засвяціўся</p>
<p>Ў яго стомленых вачах.</p>
<p> </p>
<p>I цвярдзей ступаюць ногі,</p>
<p>Цяжкасць труднае дарогі,</p>
<p>Спёка, вар яму не страх.</p>
<p> </p>
<p>А дзярэўцы ўсё здалёка</p>
<p>Так і вабяць яго вока,</p>
<p>У цянёк яго завуць.</p>
<p> </p>
<p>Падарожнаму здаецца,</p>
<p>Што крыніца там ліецца,</p>
<p>Хвалі ў радасці пяюць.</p>
<p> </p>
<p>Вось бліжэй, бліжэй расліны.</p>
<p>Купы лозак і каліны</p>
<p>Акружаюць беражок,</p>
<p> </p>
<p>А з зялёненькіх галінак,</p>
<p>З розных красак і травінак</p>
<p>Гожы сплецены вянок.</p>
<p> </p>
<p>Скрозь лісточкі і галінкі</p>
<p>Ўлонне ямы-азярынкі</p>
<p>Срэбрам ззяе-аддае.</p>
<p> </p>
<p>Падыходзіць падарожны</p>
<p>I на бераг на мурожны</p>
<p>Прагна воду дастае.</p>
<p> </p>
<p>Ды адскочыў, небарака:</p>
<p>Там шыпяць, кішаць вужакі,</p>
<p>Твань прасмердлая і бруд!</p>
<p> </p>
<p>Усміхнуўся горка-крыва,</p>
<p>Адышоўся, стаў маўкліва —</p>
<p>Чый жа злы такі прысуд?</p>
<p> </p>
<p>Галавой панік дарожны.</p>
<p>Жар паўднёвы, жар бязбожны</p>
<p>Горай стаў яго спякаць.</p>
<p> </p>
<p>Тая ж трудная дарога</p>
<p>Між пяскоў ідзе убога,</p>
<p>Тая ж вымершая гладзь!</p>
<p> </p>
<p>30/ХІІ 1910</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>