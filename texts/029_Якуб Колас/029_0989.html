<div class="container">
<div class="book-utils">
<div id="qrcode"></div>
<a href="/Jakub_Kolas/Chaim_Rybs.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1921] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Хаім Рыбс -->
<h2><a href="http://knihi.com/Jakub_Kolas/">Якуб Колас</a></h2>
<h2>Хаім Рыбс</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Хаіма Рыбса выбралі завочна на гэту пасаду. Што гэта была за пасада, адразу і сам Хаім Рыбс не мог сабе растлумачыць.</p>
<p>Чым кіраваліся ўдзельнікі сходу, выбіраючы Рыбса? Адны бралі на ўвагу сталасць, пісьменнасць Рыбса, а характар яго рукі, як ён зазначаў сам, быў вельмі прыгожы; другія бралі на ўвагу яго розум; трэція, пацвярджаючы ўсё гэта, яшчэ дадавалі яго шырокае знаўства жыхароў, сярод якіх жыў стары крамнік Хаім Рыбс і на карысць якіх цяпер павінен ён быў працаваць.</p>
<p>Сам Хаім Рыбс глянуў на свой выбар крыху з другога боку.</p>
<p>– Уй, місюгінэ, рады запрэгчы чалавека і ехаць на ім толькі дзеля таго, што не быў на сходзе і не мог, як мае быць, пабарабаніць языком.</p>
<p>Але як гэта навіна была прынесена суседам Іцкам Шпэралем, асобай прыватнаю, то Хаім Рыбс, крыху ўскіпеўшы, зараз астыў і покі што супакоіўся, хоць там, дзесь усярэдзіне, і карцела тармаслівая думка. Праўда, Рыбс пайшоў на двор тупаць каля свае гаспадаркі, і скора неспакойная думка знікла з памяці.</p>
<p>Пад вечар таго ж самага дня Хаім Рыбс, прыбраўшы свой дворык і прыпыніўшы гаспадарскія справы, сядзеў у сваёй краме...</p>
<p>Эх, і крамка гэта цяпер была далёка не тая, як, ну, сказаць, гадоў пяць таму назад. Тады ў ёй было паўнютка ўсялякага тавару, і народ снаваў тут, як пчолы каля вулля. А між тых чатырох старых хвой, што стаяць супраць крамы, карміліся, бывала, сялянскія коні, і жоўты пясок пад хвоямі быў заўсёды ўтаптаны конскімі капытамі і зацярушаны сенам і канюшынаю. Цяпер і яны, гэтыя хвоі, асірацелі, і ніхто з даўнейшых знаёмых больш не прыпыняўся каля іх.</p>
<p>Хаім Рыбс сядзеў на тубарэце каля стала, на якім калісь звінелі і бразгацелі срэбныя і залатыя манеты, сядзеў і аб чымсьці думаў.</p>
<p>Аб чым?</p>
<p>Голыя сцены крамы, пустыя паліцы, што даўней угіналіся ад цяжару наваленага тавару і на якіх цяпер дзе-нідзе стаялі парожнія і заржавелыя бляшанкі і іншая дрэнь, пазіралі тужліва. Ад іх патыхала запусценнем, непрытульнасцю. А розныя вынікі і пагрозы, што павіслі над галовамі местачковага жыхарства? А гэты агульны заняпад жыцця? Хіба можа ўсё гэта даваць страву для добрых думак?</p>
<p>Хаім Рыбс у адказ сваім думкам часта глыбока ўздыхаў.</p>
<p>– I эхе-хе-хе!</p>
<p>Рыбс сядзеў, паставіўшы локці на стол, падпёршы рукамі сківіцы, і думаў. Зірнуўшы ў зашклёны верх дзвярэй, Рыбс убачыў пасыльнага ад мясцовага выканкома. Праз колькі хвілін дзверы здрыгануліся, абазваліся сваім асаблівым бразгатам, да якога прылучыўся гук няшчыльна закітаваных шыбак.</p>
<p>– Добры вечар, пане Рыбс!</p>
<p>– Добры вечар, Язэп! Што скажаш?</p>
<p>– А вось, распішыся тут.</p>
<p>Язэп разгарнуў кніжку, дзе ляжала паперына, на якой значылася: «Квартальнаму мястэчка Новы Стан т. Хаіму Рыбсу», падаў яму гэтую паперку і ткнуў пальцам у тое месца кнігі, дзе павінен быў распісацца Хаім Рыбс.</p>
<p>Па меры таго, як чытаў Хаім Рыбс атрыманую паперку, твар яго змяняўся, бровы ссоўваліся ніжэй, вочы рабіліся злымі, і, здаецца, самі сабою ўскідаліся плечы.</p>
<p>Але гэта было нядоўга, і твар яго зноў прасвятлеў, бы той пакат гары, з якога толькі што збег цень ад хмары. Хаім Рыбс падняў вочы на Язэпа, глядзеў доўга, і губы яго разышліся ў усмешку. Але што гэта была за ўсмешка! Гэта была адна іронія, адзін сарказм!</p>
<p>– Ну, зусім павар'яцелі! – спакойна сказаў Хаім Рыбс і заемяяўся. – Ой, місюгінэ, місюгінэ!</p>
<p>– От галава! – прамовіў Язэп. – Ёсць аб чым думаць, аб чым клапаціцца. Цяпер, брат, так: сягоння зранку ты проста Хаім Рыбс, пад вечар ты квартальны, заўтра – загадчык прадкома, пазаўтра – ляскома, а там – невядома... Часы, брат, тахія... Нічога, брат, паслужы!</p>
<p>– Квартальны! – як бы да сябе самаго прамовіў Хаім Рыбс і засмяяўся доўгім смехам, і гэты смех скончыў тым, што замахаў абедзвюма рукамі, як бы атрасаючы і адкідаючы ад сябе гэтага квартальнага.</p>
<p>– Хася! Хаська! – гукнуў ён сваю жонку.</p>
<p>У краму ўвайшла Хася.</p>
<p>– На, пабач!</p>
<p>Хася прачытала паперку і зірнула на Хаіма.</p>
<p>–Ха-ха-ха! – рагатаў Хаім Рыбс.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>– Квартальны Рыбс тут жыве?</p>
<p>– Тут! А што вам трэба?</p>
<p>– А дзе ён?</p>
<p>– Ну, ён зараз прыйдзе. Я паклічу яго. – I маладая, высокая дзяўчына, дачка Хаіма Рыбса, выйшла на двор клікнуць «квартальнага».</p>
<p>Малады хлопец у фрэнчы, з чырвонаю зоркаю, пацёр пальцамі пад носам, дзе былі пакінуты брытваю невялічкія кавалачкі вусоў, як дзве плямкі пад носам у табаканюха, агледзеў галіфэ і кінуў грозны погляд навакол. Як відаць, ён быў асоба ўпаўнаважаны і сваю місію лічыў самаю важнаю на свеце, перад якою не павінна быць і не магло быць ніякіх нерашкод.</p>
<p>Прыйшоў Хаім Рыбс.</p>
<p>– Ну, што вам трэба?</p>
<p>– Вы квартальны?</p>
<p>– Ну, я.</p>
<p>– Праз пятнаццаць хвілін дастаць мте падводу да мястэчка Вухналі! Вось мой мандат.</p>
<p>– Не турбуйцеся, – замахаў рукамі Хаім Рыбс, – я і так вам веру.</p>
<p>Малады і зухаваты ўпаўнаважаны, здавалася, быў крыху абражаны такою няўвагай квартальнага: як гэта ён не пацікавіўся мандатам? Мандат ясна зазначае, хто такі патрабуе падводу.</p>
<p>– Дык будзе падвода? Каб быць пэўным.</p>
<p>– А вы лепш зрабілі б, каб пайшлі пехатой. Гэта было б хутчэй.</p>
<p>– Не ваша гэта справа, як будзе хутчэй... Я патрабую падводу, і вы назначце яе. Праз пятнаццаць хвілін каб мне была падвода! Вось мой мандат!</p>
<p>– Ну, і нашто мне ваш мандат? Раз вы прыйшлі, значыцца, вам падвода трэба... Ну, добра: падвода будзе.</p>
<p>– I не пазней, як праз пятнаццаць хвілін, – дадаў упаўнаважаны, выняўшы гадзіннік і зірнуўшы на прыгожую дачку квартальнага.</p>
<p>– Падводу прышлеце мне да Абеля Цацкіна.</p>
<p>– Ну, добра: падвода будзе.</p>
<p>Гэты першы кліент новага квартальнага выйшаў, а Хаім Рыбс усміхнуўся яму ўслед і махнуў рукою.</p>
<p>– Мандат! – прамовіў ён. – Сядзь на свой мандат і едзь куды хочаш.</p>
<p>Хаім Рыбс павярнуў у сваю каморку і, адкінуўшы коўдру, прылёг на пасцель. Ён пастанавіў цвёрда змагацца, каб адкаснуцца ад свайго квартальніцтва. Не прайшло і пятнаццаці хвілін, як Хаім Рыбс спаў смачным сном.</p>
<p>Малады ўпаўнаважаны пачынаў траціць цярпенне. Разоў з дваццаць паглядаў ён у акно, разоў дзесяць выходзіў на двор і колькі разоў хапаўся за свой партфель. Выпадковыя падводы праязджалі каля хаты Абеля Цацкіна і ўводзілі ў зман напружана чакаўшага маладога ўпаўнаважанага. Адзін раз ён нават запытаў:</p>
<p>– Ад квартальнага падвода?</p>
<p>– Га? – спытаў чалавек з каламажкі.</p>
<p>– Чарговая ці што падвода? Не квартальны назначыў цябе?</p>
<p>– А чорт яго ведае, твайго квартальнага, – адазваўся чалавек, палічыўшы, што з яго смяюцца, і пагнаў кабылу.</p>
<p>– Тфу! Што за пракляты сабатаж! – вылаяўся малады ўпаўнаважаны, схапіў шапку, партфель і злосна памчаўся да квартальнага.</p>
<p>На гэты раз дзверы грукнулі яшчэ мацней, яшчэ дзічэй забразгацелі слаба закітаваныя шыбкі.</p>
<p>– Дзе квартальны?</p>
<p>Хаім Рыбс павольна ўзняў галаву, шырока разявіў рот і смачна пазяхнуў.</p>
<p>– Чаму няма дагэтуль падводы?</p>
<p>– Як? – здзівіўся Рыбс. – Яшчэ няма падводы? Ну, я ж вам казаў, што без падводы вы скарэй былі б там, дзе вам трэба.</p>
<p>– Чорт бы вас пабраў з вашымі размовамі! Мне трэба падвода! Чуеш? Дзе падвода? Вось мой мандат. Знаць нічога не хачу! Гэта сабатаж!</p>
<p>– Ну, чаму гэта сабатаж? I што гэта такое – сабатаж? – Чаму вы так кажаце?.. Слухайце, каб я быў Майсей, я б пайшоў да гары і сказаў: «Гара, дай вады!» I яна б дала вады. Але ж я чалавек просты, гара мяне не паслухае, і дарма вы злуеце. Каб гэту падводу я мог выламаць з свайго калена, – Хаім Рыбс узняў правую нагу і пачаў згінаць калена, – я б яе выламаў і сказаў бы: «Вось вам падвода, сядайце, калі ласка, і едзьце...»</p>
<p>– Дурань ты ці заўзяты сабатажнік? Тфу, прападзі ты! – малады хлопец злосна павярнуўся, плюнуў і выйшаў вон.</p>
<p>– Хася, Хаська! – звярнуўся Рыбс да жонкі. – Ведаеш што? Ён ужо больш не прыйдзе сюды.</p>
<p>I вясёлая ўсмешка асвяціла твар Хаіма Рыбса.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Хаім Рыбс атрымаў цэлую кучу паперак, якія трэба было выпаўніць у самы карацейшы тэрмін, бо яны ўсе былі надзвычайна экстраныя, і кожная мела адзін канчатак: за невыкананне – рэвалюцыйны суд.</p>
<p>Прачытаўшы паперы, Хаім палажыў іх на паліцу і задумаўся. З чаго тут пачаць? Выслаць пяць чарговых падвод вазіць дровы. А дзе іх узяць? Ні аднае жывёлы няма дома: час рабочы, усе коні на полі. Гэта раз. Другое – калі дзе і застаўся на ўсё мястэчка адзін недабоек, то яго не выпхнеш з двара. Значыцца, пра гэта і думаць няма чаго. Станцыя патрабавала выслаць дваццаць пяць чалавек нагружаць вагоны. Адкуль жа ўзяць гэтулькі народу? Хто паслухае і хто пойдзе? Ёсць яшчэ паперы ад выканкома, прадкома, мясцкома. Той кажа адно, другі патрабуе другое, трэцяму трэба іншае. А ўсім трэба зрабіць у адзін момант, і ўсе пагражаюць судом.</p>
<p>Хаім Рыбс махнуў рукою і выйшаў на двор уходжвацца каля гаспадаркі.</p>
<p>Крыху счакаўшы, з'явіўся прадстаўнік улады.</p>
<p>– А дзе твае рабочыя для пагрузкі вагонаў?</p>
<p>– Ну, чаму яны мае, а не вашы?</p>
<p>– Як-то мае, а не вашы?</p>
<p>– Ну калі яны мае, то і вашы.</p>
<p>– Ты многа гаворыш, а мала робіш. Чаму не высланы рабочыя?</p>
<p>– Хто ж мяне паслухае?</p>
<p>– Як – хто  паслухае?! Назначыць – і баста!</p>
<p>– Ну, я іх назначу, а яны не пойдуць.</p>
<p>– Міліцыянераў прышлём.</p>
<p>– Слухайце: у вас ёсць і міліцыянеры, – узялі б самі і выслалі людзей.</p>
<p>– А ты нашто?</p>
<p>– Я? Я не ведаю, нашто тут я.</p>
<p>– Ты не ведаеш?  А паперку ты атрымаў?</p>
<p>– Я цэлую кучу атрымаў іх. Хто толькі не піша: і выканком, і кувырком, і кулаком...</p>
<p>– Што за жарты?! – крыкнуў прадстаўнік улады.</p>
<p>– Паслухайце, якія ж тут жарты?</p>
<p>– Маўчы! У гэтую ж хвіліну назначыць рабочых! Колькі даць міліцыянераў?</p>
<p>– Дваццаць пяць рабочых – дваццаць пяць міліцыянераў, – спакойна адказаў Рыбс.</p>
<p>– Да ты што? Насміхацца?!</p>
<p>– Іначай я не бяруся выслаць рабочых, – цвёрда заявіў Хаім Рыбс.– На кожнага рабочага трэба па салдату; дваццаць пяць рабочых – дваццаць пяць міліцыянераў.</p>
<p>– Гэта чорт ведае што! Гэта насміханне над распараджэннем мясцовай улады... Ідзі са мною!</p>
<p>– Хася, Хаська! – гукнуў Хаім   Рыбс. – Адрэж мне два фунты хлеба.</p>
<p>Хаіма Рыбса арыштавалі за невыкананне загадаў, за нядбайнасць і сабатаж і завялі ў халодную. Яна была змайстравана на скорую руку і змяшчалася недалёка ад выканкома. У гэтым доме, у лепшых пакоях яго, мела прыпынак міліцыя.</p>
<p>Хаім Рыбс быў не адзін: там ужо сядзела чалавек шэсць мужчын і кабет, крыху раней пасаджаных. (Хаім пасля запэўняў, што там былі і кабеты).</p>
<p>Усе яны былі добра знаёмы нашаму квартальнаму і спаткалі яго, як добрага сябра і дарагога госця. Твар Хаіма Рыбса расплыўся ў самую добрую ўсмешку. Адказаўшы на пытанні сваіх тутэйшых сяброў і распытаўшы іх саміх, як вядзецца ў такіх выпадках, Хаім Рыбс пачаў знаёміцца з гэтым саматужным астрогам.</p>
<p>Акінуўшы вокам сталы і сцены, ён паківаў галавою, як гаспадар, для чыйго вока знайшлося так многа прыкрага і непрыемнага, бо Хаім Рыбс, жывучы ўвесь век з вясковым і местачковым людам, меў сваю гаспадарку і любіў у ёй парадак.</p>
<p>Паміж рознага хламу, наваленага ў арыштным памяшканні, стаялі дзве скрынкі з усялякай старызнай. Каб даць сабе работу і здаволіць сваю цікавасць, Хаім Рыбс пачаў разглядаць скрыні і перабіраць увесь гэты фуз. У адным кутку скрыні, разгарнуўшы лямец і стружкі, абмацаў ён горла бутэлькі. Пацягнуўшы за рыла, Рыбс пачуў, што бутля была цяжкая. Гэта была чвэрць ад даўнейшай гарэлкі і амаль што поўная. Выцягнуўшы затычку, Хаім паднёс рыла бутлі да носа. Пах, які ішоў з бутлі, быў далёка не чужы для яго носа. Вочы яго заблішчалі, і, трывожна зірнуўшы на вокны, Рыбс адышоўся з бутляю ў куток.</p>
<p>– Баўтрук! – звярнуўся ён да аднаго з арыштаваных. – Ідзі сюды – панюхай.</p>
<p>Уся кампанія збілася каля Хаіма і Баўтрука. Баўтрук, толькі пацягнуўшы сваім даследчым носам, адразу змяніўся з твару, і вочы яго таксама кінулі іскры.</p>
<p>– А брат ты мой: самагон!</p>
<p>– Ну, і што будзем рабіць? – спытаў квартальны.</p>
<p>– Мы былі б найбольшымі дурнямі ў свеце, каб не ведалі, што тут рабіць. Дазволіш?</p>
<p>I, не чакаючы дазволу, Баўтрук паднёс бутлю да свае пасткі. Рассмакаваўшы першы глыток, Баўтрук, як цяля да каровы, прыпаў да бутлі. Хаім Рыбс і ўся кампанія, здаецца, прыліплі вачыма да пасудзіны і самі цягнуліся да яе рукамі.</p>
<p>– Агонь! Спірытус! – натхнёна закрычаў Баўтрук, перадаючы бутлю Хаіму Рыбсу.</p>
<p>– Ах, родненькія мае! Штось жывое, лагодненькае разліваецца ў вантробах... Благаславёны ж няхай будзе час, у які я пазнаў цябе, святая халодная, няхай будзе благаславёна тая рука, што ўпіхнула мяне сюды. Благаславёны будзь і ты, Хаім Рыбс, наш вялікі квартальны.</p>
<p>А Хаім Рыбс тым часам цягнуў з бутлі, прыліпшы да яе, як п'яўка. Ледзьве адарваўся...</p>
<p>– На, Тамаш, пацягні, – сказаў ён суседу, а сам з вялікім здаволеннем пагладжваў свой жывот. – Уй, добра! Уй, прыемна!</p>
<p>Бутля абышла ўсё кола. Усе прыпадалі да яе, як да збавення. Твары праясняліся, языкі развязваліся, гаворка палілася ўсё мацней і мацней. Пасля другога круга ў бутлі засталося зусім мала, затое ж усе арыштаваныя былі наўздзіў вясёлыя, душы іх адчыняліся, і, як аказалася, усё гэта былі душы не простыя, а душы незвычайнай дабраты і вялікай вартасці. Цяпер гэта ўсе былі брацці і сёстры, гатовыя пайсці на крыж адзін за другога. Халодная напоўнілася шумам, гоманам, і далёка па мястэчку разлягаўся гэты гармідар п'янай кампаніі. Дзве кабеты, пабраўшыся за рукі і прыпёршыся да сцяны – стаць пасярэдзіне не адважыліся, бо не было веры ў моц сваіх ног, – тупалі, скакалі і падпявалі самі сабе.</p>
<p>– Таварышы! – гукнуў Хаім Рыбс. – Мяне пасадзілі сюды за вас, бо я стаяў на варце вашых інтарэсаў. Няхай мяне садзяць кожны дзень, я не пайду супраць свайго народа, не пашлю яго на работу...</p>
<p>– Ты маладзец, дальбог, маладзец!</p>
<p>– Слухайце, слухайце! – крычаў Хаім Рыбс. – Я не выконваў загадаў, я – сабатажнік, я – арыштант, але я пачаставаў вас самагонам...</p>
<p>Хаім Рыбс не скончыў сваёй прамовы і пачаў рагатаць.</p>
<p>I ўсе рагаталі разам з ім, а чаго? Не ведалі і самі.</p>
<p>Потым Хаім раптоўна завёў:</p>
<p> </p>
<p> </p>
<div class="POETRY">
<p>Іх віл зінген фрэліхэ лідэр,</p>
<p>Лям-там тыдры, лям-там-там!</p>
<p>Трынкт зэ бранфэн, лібэ брыдэр!</p>
<p>Там-там тыдры, тыдры-драм!</p>
<p> </p>
<p>Я запяю вам вясёлую песню (прыпеў).</p>
<p>Піце гарэлку, мілыя брацці (прыпеў).</p>
</div>
<div class="CLEAR"></div>
<p> </p>
<p> </p>
<p>Паміж арыштаваных падняўся незвычайны шум, усё грымела і дрыгацела.</p>
<p>– Што ў вас тут за кірмаш?! – дзверы халоднай адчыніліся, і на парозе стаяў старшы міліцыянер з двума памочнікамі.</p>
<p>Зірнуўшы на скрыню і ўгледзеўшы пустую бутлю, яны сцямілі ўсё. Па тым, як змяніліся твары міліцыянераў, можна было здагадацца, што гэта бутля была тут на «строгім уліку» і што самагон пакінулі тут праз нейкі выпадак, нейкую абмылку.</p>
<p>Страшэнны гнеў і абурэнне ахапіў даглядчыкаў парадку. Ускочыўшы ў халодную, пачалі яны штурхаць арыштаваных. Старшы міліцыянер ад злосці не мог стрымацца і гукнуў:</p>
<p>– Адчыняй дзверы і гані вон гэтую сволач! Дзверы адчынілі і арыштаваных у карк павыганялі з халоднай.</p>
<p> </p>
<p>Хаім Рыбс успамінае ўсё гэта са смехам і любіць апавядаць, як ён быў квартальным.</p>
<p> </p>
<p><i>[1921]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>