<div class="container">
<div class="book-utils">
<div id="qrcode"></div>
<a href="/Jakub_Kolas/Z_majho_letapisu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 28.05.1947 -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: З майго летапісу -->
<h2><a href="http://knihi.com/Jakub_Kolas/">Якуб Колас</a></h2>
<h2>З майго летапісу</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Стаіць мая хата між хвой кучаравых,</p>
<p>I купіна жыта на клумбе пры ёй.</p>
<p>Свая ў мяне пожня, і дрэўцы, і травы,</p>
<p>Пляцоўка, і двор свой, і я сабе свой.</p>
<p> </p>
<p>Выходжу з хаціны, спынюся спачатку</p>
<p>Ды вокам акіну скляпенне нябёс:</p>
<p>А можа там вецер пагнаў сваё статка,</p>
<p>Дажджлівыя хмары ў маланках панёс?</p>
<p> </p>
<p>Не радуе неба, бяздушнае, злое,</p>
<p>I хмар кучаравых нідзе не відаць,</p>
<p>Не ў той бок махае галінамі хвоя, –</p>
<p>I марна пра дождж той сягоння гадаць!</p>
<p> </p>
<p>У сэрцы трывога, і злосць мне на вецер:</p>
<p>Чаму не нагоніць жаданых нам хмар?</p>
<p>Журботна калыша бярэзінка вецце,</p>
<p>I лёгкі пылок ёй кладзецца на твар.</p>
<p> </p>
<p>Хаджу ад дубкоў я да яблынек кволых,</p>
<p>Што летась саджаў яшчэ з ранняй вясны,–</p>
<p>Гібеюць, нябогі, і я невясёлы,</p>
<p>Успомню і мары былыя і сны.</p>
<p> </p>
<p>Не раз я, бывала, у дні сухавеяў</p>
<p>Таксама душою і сэрцам хварэў</p>
<p>I неба, і хмары, і ўсіх дабрадзеяў</p>
<p>Маліў, каб на ласку змянілі свой гнеў;</p>
<p>Каб дожджык застукаў сялянству на ўцеху;</p>
<p>Каб вырасла жыта, гарох, ярына;</p>
<p>Каб гумны заклалі пад самую стрэху</p>
<p>I каб распірала сусек ад зярна;</p>
<p> </p>
<p>Каб лес аж загніўся пад восень грыбамі,</p>
<p>Каб нам ураджай на іх быў, ды такі,</p>
<p>Што людзі іх проста б вазілі вазамі...</p>
<p>Эх, баравікі вы!.. Эх, баравікі!</p>
<p> </p>
<p>Хаджу я, пануры, ад градак да дрэва,</p>
<p>I сіл не хапае мне іх паліваць.</p>
<p>А вецер бясплодныя будзіць напевы...</p>
<p>I як жа з вятрамі, скажы, ваяваць?</p>
<p> </p>
<p>Іду на барометр зірнуць, ці не кажа</p>
<p>Пра дожджык жаданы, пра радасць маю.</p>
<p>А ён – не зрухнецца, стаіць, сіла ўражжа!</p>
<p>Барометру пстрычку са злосці даю...</p>
<p> </p>
<p>I помню – я раз узлаваўся зацята:</p>
<p>Чаго ён, нягоднік, як ідал, стаіць?</p>
<p>Пра дожджык чаму не варожыць, пракляты?</p>
<p>Я ў рэчку хацеў яго несці тапіць.</p>
<p> </p>
<p>Цяпер не такі я: гады ўгамавалі</p>
<p>Маю нецярплівасць і порсткі настрой,</p>
<p>Гляджу, як філосаф, на сінія далі –</p>
<p>Чаго спадзявацца старэчай парой?</p>
<p> </p>
<p>А ўсё ж калі вецер з дажджыстага боку</p>
<p>Пагоніць чароды клубястыя хмар,</p>
<p>Я зноў тады ў тым жа даўнейшым патоку,</p>
<p>Калі маё сэрца захоўвала жар.</p>
<p> </p>
<p>Тады і панурасць, як цень, сходзіць з твару,</p>
<p>I я весялею, нібы той юнак.</p>
<p>Люблю тады неба, і вецер, і хмару,</p>
<p>Што з поўдзеня з громам узнікне няўзнак.</p>
<p> </p>
<p>Глядзіш – і барометр для шчасця зямелькі</p>
<p>Наніз хіліць стрэлку пад гоман вятроў.</p>
<p>Тады я, вясёлы, іду да бутэлькі:</p>
<p>– За дожджык, Якубе! Ну, будзь жа здароў!</p>
<p> </p>
<p><i>28 мая 1947</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>