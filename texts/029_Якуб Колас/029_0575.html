<div class="container">
<div class="book-utils">
<div id="qrcode"></div>
<a href="/Jakub_Kolas/Pacyfisty_u_Zenievie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 20.02.1932 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Пацыфісты ў Жэневе -->
<h2><a href="http://knihi.com/Jakub_Kolas/">Якуб Колас</a></h2>
<h2>Пацыфісты ў Жэневе</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Паднята заслона — спектакль у Жэневе...</p>
<p>Ў пачатку імша —</p>
<p>Святыя падаткі Богу, Хрысту, Дзеве</p>
<p>Нясе іх душа...</p>
<p>Разбойнікі ў тогах апосталаў міру...</p>
<p>Эй, справа нячыста!</p>
<p>Мы ведаем добра маэстра-вампіра,</p>
<p>Тард’е-пацыфіста!</p>
<p>За ім, як сабачкі — спрытнягі таксама,—</p>
<p>Паны і баяры.</p>
<p>На іх «святых» тогах крывавыя плямы.</p>
<p>А хто іх ахвяры?</p>
<p>Мы ведаем, панска-баярскія справы —</p>
<p>Вяроўкі, расстрэлы.</p>
<p>Завошта? Спытайце, жэнеўскія лавы,</p>
<p>Паноў азвярэлых!</p>
<p>Гэтыя спецы з нажамі ў халявах</p>
<p>Талкуюць аб згодзе!</p>
<p>Талкуюць для віду, а шэпчуць аб справах</p>
<p>Вайне і паходзе...</p>
<p>Грымяць у Маньчжурыі танкі, гарматы,</p>
<p>Гудуць бамбавозы.</p>
<p>Зноў пушчаны ў дзела ручныя гранаты,</p>
<p>Дум-дум і шымозы.</p>
<p>Жандараў сусветных драпежная зграя</p>
<p>Рве й дзеліць Кітай...</p>
<p>Вось пакты Келога, а песня старая:</p>
<p>Рэж, граб, рві і хватай!</p>
<p>А Ліга народаў, славутая Ліга...</p>
<p>Утупіла вочы...</p>
<p>Эх, ведае, чуе, старая выжыга,</p>
<p>Рух, поступ рабочы!..</p>
<p>Даволі камедый, апосталы міру,</p>
<p>Паны-пацыфісты:</p>
<p>Маэстры вайны, крыважэрцы-вампіры,</p>
<p>I план ваш празрысты!</p>
<p>Але памятайце, адпетыя джэкі:</p>
<p>Вас сочыць расплата!</p>
<p>Прыпомніцца грэх ваш, замахі і здзекі</p>
<p>I роль ваша кáта!</p>
<p> </p>
<p>20/ІІ 1932</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>