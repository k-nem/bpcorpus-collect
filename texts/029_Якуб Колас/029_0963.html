<div class="container">
<div class="book-utils">
<div id="qrcode"></div>
<a href="/Jakub_Kolas/Salaviej.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1922] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Салавей -->
<h2><a href="http://knihi.com/Jakub_Kolas/">Якуб Колас</a></h2>
<h2>Салавей</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Гэту ночку па справядлівасці можна было назваць першаю вясноваю ночкаю. Было цёпла і ціха. Над заспакоенаю зямлёю звісала цёмная глыб неба. Бліскучыя матылькі-зорачкі свяціліся і дрыгацелі многакаляровым блісканнем, Здавалася, што ўсе гэтыя самацветныя зоркі-дыяменты і пазалочаны сярпок маладога месячыка высыпалі гуртам на неба святкаваць нейкае незвычайнае свята. I праўда, было свята: і неба і зямля ў гэту ночку сустрачалі вясну.</p>
<p>Але найбольшую радасць гэтага вялікага свята адчувала зямля.</p>
<p>Высокія, цёмныя лясы стаялі ціха і паважна, і толькі зрэдку перамаўляліся дрэвы таемным, радасным шолахам. Па глыбокіх лагчынах, у полі, між каменьчыкаў пераліваліся халодныя дробненькія хвалькі жывых ручайкоў. Цёмныя постаці алешын прыслухоўваліся да гэтага гучнага звону і, здавалася, былі зачарованы мелодыямі вясновых хвалек.</p>
<p>Высока над зямлёю прыгожымі шнурамі ляцелі жураўлі і гусі.</p>
<p>– Глядзеце, глядзеце! – прамовіла адна гусь. – Ці не нашы гэта балоты блішчаць унь там, між лесу?</p>
<p>– Нашы, нашы! – радасна адклікаліся жураўлі.</p>
<p>– Так, так! гэта нашы абшары, – пацвярджалі качкі, з шумам несучыся ад аднаго возера да другога.</p>
<p>Дзесь над возерам, каля старога млына, дзе аднатонна шумела вада, наводзячы нейкі спакой і сон, чуліся мілагучныя, крыху засмучоныя галасы кнігавак:</p>
<p>– Кі-і – гік! Кі-і – гік!</p>
<p>Што яны хацелі гэтым сказаць, ніхто добра не ведаў, апрача старога млына.</p>
<p>Адным словам, усе былі вясёлы.</p>
<p>А хто ў гэту ночку спаў, таму сніліся вельмі прыемныя сны. Нават і ў цёмных сялянскіх хатах было весялей. I калі, бывала, сярод ночы абуджаўся хто-небудзь з малых дзетак і сваё абуджанне адзначаў плачам, то ім звычайна казала іх мама: <i>'</i></p>
<p>– Спі, мой сынок! – Або:</p>
<p>– Спі, мая дачушка! Заўтра будзе цёпла, вясна будзе; пойдзем з табою крапіўку рваць на сняданне.</p>
<p>Дзеці адразу супакойваліся, бо яны бачылі перад сабою мілую вясеньку.</p>
<p>Яны зараз жа сцішваліся, латвей укладваліся на сваіх пасцельках і з думкамі аб вясне засыпалі салодкім сном.</p>
<p>А гэта красуля-вясна, параскідаўшы сваю пышную кудзельку-кудры – лёгкія светлыя хмаркі, – прыветна ўсміхаючыся тысячамі зорак, спакойна і паважна, як каралеўна, ішла ад поўдзеня і захаду, патыхаючы цёплымі, ціхімі ветрыкамі, цалуючы гэту спакутаваную зямлю з яе стварэннем, будзіла і выклікала яго да новага жыцця.</p>
<p>– Вось і дачакаліся вясны, – казала зялёная жаба, высунуўшы з вады нос.</p>
<p>– Ах, як тут прыемна! – заўважыла другая жаба.</p>
<p>– Дайце хоць свежым паветрам дыхнуць, – аклікнулася трэцяя.</p>
<p>– Эй, запявайла, пачынай песню!</p>
<p>– Песню, песню! – хорам закрахталі жабы. Запраўскі запявайла прымасціўся на леташняй лотаці, вырачыў вочы, надзьмуў свае дуды-мяшкі і зачаў:</p>
<p> </p>
<p> </p>
<div class="POETRY">
<p>Эй, выходзьце, жабы-сёстры,</p>
<p>Пазбылі мы холад востры!</p>
</div>
<div class="CLEAR"></div>
<p> </p>
<p> </p>
<p>– А ў яго слаўны голас, – кіўнула маладая жаба свайму кавалеру.</p>
<p>– Не перашкаджай, вашэці, слухаць песню! – заўважыла ёй суседка, увесь час не спускаючы вачэй з запявайлы. А запявайла, у сваю чаргу зірнуўшы на яе, вёў далей:</p>
<p> </p>
<p> </p>
<div class="POETRY">
<p>Ну, крахчэце ўсе за мною,</p>
<p>Вольна стала жыць вясною.</p>
</div>
<div class="CLEAR"></div>
<p> </p>
<p> </p>
<p>Жабы закрахталі такім дружным хорам, што ўзбудзілі ўсё азярко і патрывожылі сон старога млына.</p>
<p>– Глядзеце, каб толькі не прыйшлося яшчэ вам плакаць, – буркнуў сабе пад нос стары млын.</p>
<p>Пасля хору зноў выступаў запявайла:</p>
<p> </p>
<p> </p>
<div class="POETRY">
<p>Але бусел даўганосы</p>
<p>Сюды прэцца на ачосы;</p>
<p>Чапля – шыя выгінаста –</p>
<p>Прыляціць да нас – і баста!</p>
<p>Хто разумны і прыўдалы,</p>
<p>Мігам скочыць пад завалы;</p>
<p>А вам, чапля і бацяне,</p>
<p>Хай ўваччу вам цёмна стане,</p>
<p>Хоць уздзеньце акуляры,</p>
<p>Не знайсці свае ахвяры!</p>
</div>
<div class="CLEAR"></div>
<p> </p>
<p> </p>
<p>Тут падняўся цэлы выбух смеху і шуму. Жабы крахталі: «брава, брава!» і пляскалі лапкамі ў чэсць выдатнага запявайлы.</p>
<p>Адным словам, было тут праўдзівае ігрышча: спевы, скокі і ўсё, што хочаце. Над гэтым возерам, у зараслі каля раўчавіны, дзе срэбнай стужачкаю прабіваўся ручаёк, на арэхавым кусце сядзеў салавейка. Ён нядаўна, зусім нядаўна прыляцеў з дарогі. Дарога была вялікая і трудная, і пасля дарогі салавейка пачуваўся крыху ўтомленым. Але радасць спаткання і злучэння з дарагімі мясцінамі, а таксама і гэта вясенька, гэты жыватворчы подых яе, пах маладзенькіх лісточкаў і ранніх красак падтрымоўвалі ў ім добры настрой і рухавасць. Ён павёртываўся на сухой галінцы арэхавага куста і моўчкі вітаў ручаёк, гэту родную раўчавіну, слухаў, аб чым хто гаварыў. Нават усміхнуўся, слухаючы песню запявайлы.</p>
<p>Светлы ручаёк проста закідаў яго пытаннямі, сам даваў на іх адказы, часта мяняў сваю гутарку, як дзіця, перабягаючы ад аднае тэмы да другое.</p>
<p>– Скажыце, калі ласка, – булькаў ручаёк, пачуўшы запявайлу, – песню зачаў! Сядзіць на гнілой расліне і ўяўляе сябе выдатным песняром. Тфу! сораму ў яго няма. Паслухаў бы хоць ты, як іншыя спяваюць.</p>
<p>I ручаёк зачаў сваю песеньку:</p>
<p> </p>
<p> </p>
<div class="POETRY">
<p>Шалду-балду, булі-гулі!</p>
<p>Алешнічкі ўсе паснулі.</p>
<p>Нада мною дрэмлюць лозы</p>
<p>I снуюцца ўдзень стракозы.</p>
<p>Крыльцы іх з шаўкоў сатканы</p>
<p>I брыльянтамі убраны.</p>
<p>Беражок мой аксамітны;</p>
<p>Я вясёлы і разбітны,</p>
<p>Я бліскучым паясочкам</p>
<p>Лёг над жоўценькім пясочкам;</p>
<p>Галасок мой, бы ў дзяўчынкі;</p>
<p>Я гуртую тут раслінкі,</p>
<p>Травы, грушка-самасейка,</p>
<p>Са мной дружыць салавейка.</p>
<p>Я з-пад горкі выплываю</p>
<p>I цябе, вясна, вітаю.</p>
</div>
<div class="CLEAR"></div>
<p> </p>
<p>– Ну, як вы знаходзіце маю песню? – спытаў ручаёк салавейку. – Ах, што вы так невясёлы? Вы, мусібыць, утаміліся з дарогі?</p>
<p>– Мілы ручаёк, – адказаў салавейка, – я заўсёды люблю твае песні. У іх столькі жывасці, свежасці тонаў і ўсё новых мелодый, што я проста заслухваюся. Але вось што я мушу зазначыць табе. Мы ўсе так захоплены сваімі радасцямі, што нават і пра вясну забыліся. Выказваць свае радасці, разумеецца, не ёсць загана, але ўсё ж такі трэба і меру знаць, каб часам і плакаць не прыйшлося, як казаў той стары млын.</p>
<p>– Што васпан хоча сказаць? – спытаў ручаёк.</p>
<p>– А справа, дружа, вось якая. Я заўважваю нейкі смутак на твары нашае вясны. Я сяджу высока на арэхавым кусце, і кругагляд мой больш шырокі.</p>
<p>– Што такое? што такое? – затрывожыўся ручаёк.</p>
<p>– Я заўважыў, як патускнеў твар вясны, я чую нейкае патыханне холаду. А залатыя кудзеркі красуні вясны паблытаны злачыннымі вятрамі, што вярнуліся ад поўначы.</p>
<p>– Ах, і праўда: я чую, як бы нейкі цяжар кладзецца на мае плечы.</p>
<p>– I жабы перасталі крахтаць, – азваўся арэхавы куст.</p>
<p>– Ох, ці не вярнулася зіма! – жалабна прамовіла груша-самасейка. – Мой белы, чысты цвет, мая краса, мая гордасць пачынае вянуць. Ох, што ж гэта будзе!</p>
<p>– Паскачаце дразда – вось што будзе! – прамовіў панура стары млын.</p>
<p>I праўда: пагода мянялася. Пазалочаны сярпок-маладзік пад гэты агульны шумок знік дзесь за горкаю. Матылі-зоркі не так былі яркі. То тая, то другая спяшалася схавацца ў хмарку.</p>
<p>Спярша чуць заметны, халодны вецер смялей і мацней набягаў з-за лясоў, што стаялі на поўнач адгэтуль.</p>
<p>Салавейка сядзеў зусім невясёлы. Ён меў вельмі чулае і добрае сэрца. Яму было шкада вясны, шкада ручайка і гэтых гутарлівых жабак, што так нядаўна спявалі і радаваліся, а цяпер змоўклі. Салавейка азірнуўся наўкол. Унізе раўчавіны святлелася белая паласа снегу. Ён ляжаў далёка ў цяньку, і сонейка яшчэ не магло дабрацца да яго. З сіверу падымалася высока белая кабеціна і сярдзіта пагражала вясне сваімі ледзянымі рукамі. А вясна як бы адступала перад ёю, і твар яе засмучаўся болей і болей.</p>
<p>Салавейка не мог стрымацца і заспяваў:</p>
<p> </p>
<p> </p>
<div class="POETRY">
<p>Ціха, ціха, час трывогі,</p>
<p>Вее смутак на палях.</p>
<p>Знікнуў месячык двурогі,</p>
<p>Плача рэчачка ў кустах.</p>
<p> </p>
<p>Анямелі ўсе стварэнні,</p>
<p>Пагражае зноў зіма.</p>
<p>Падсякае ўсім карэнні</p>
<p>Гэта сіверкая цьма!</p>
<p> </p>
<p>Ты ж, вясенька, квет ружовы,</p>
<p>Ты красёнцы свае тчы!</p>
<p>Звонкай песняй на лад новы</p>
<p>Над палямі загучы!</p>
<p> </p>
<p>Зноў адзенься ў шоўк зялёны,</p>
<p>Косы макамі ўбяры;</p>
<p>На дубы ускінь кароны,</p>
<p>Усміхніся нам з гары!</p>
</div>
<div class="CLEAR"></div>
<p> </p>
<p> </p>
<p>Салавейка спяваў доўга. Ён укладаў усю любасць, увесь жар свайго сэрца ў гэту песню. I ўсе слухалі яго песню. Паводле таго, як лілася гэта песня, усё вакол пачынала развясельвацца. Халодная здань зімы расплывалася, траціла свае формы і знікала. Злосныя хмары сіверу спадалі наніз. Ярчэй, весялей замігацелі зоркі. Маладая вясна ўсміхнулася так радасна і так прыветна, што ўсюды пасвятлела. На ўсходзе заіграла залатая чырвань, і вясна яснымі косамі цалавала арэхавы куст і свайго праўдзівага песняра.</p>
<p>I калі, бывала, першы раз чулася салавейкіна песня, то людзі казалі:</p>
<p>«Заспяваў салавей, цяпер ужо не вернуцца халады».</p>
<p> </p>
<p><i>[1922]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>