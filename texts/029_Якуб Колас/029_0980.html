<div class="container">
<div class="book-utils">
<div id="qrcode"></div>
<a href="/Jakub_Kolas/Trahizm.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1926] -->
<!-- HEADER_FIELD FirstPublicationYear: 1907; 1925-1931; 1935; 1938; 1940-1941; 1943; 1952; 1959; 1982; 2009 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Трагізм -->
<h2><a href="http://knihi.com/Jakub_Kolas/">Якуб Колас</a></h2>
<h2>Трагізм</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Усё няшчасце гэтага чалавека было ў тым, што ён быў паэт.</p>
<p>Праўда, з віду ён не быў падобен да паэта і нават не было ў яго на галаве і маленькай кучмачкі валасоў... Не, з гэтага боку ён быў зусім не паэт, бо галава яго мела некаторае падабенства з таўкачом, каторы меў за сабою тысячагаршковы стаж натоўчанай куцці. Але паэзіі ў гэтай галаве было столькі, што ёю адною можна было б затапіць увесь выдавецкі план, далучаючы сюды і аддзел па жывёлаводству.</p>
<p>Нарадзілася ў паэта дзіця. А вядома, што дзеці паэтаў не заўсёды рэгіструюцца ў загсе, бо іх дзеці часамі зусім не тое, што дзеці звычайных людзей: паэт найчасцей рэгіструе сваіх дзяцей у Глаўліце.</p>
<p>Наш паэт быў чалавек сумленны. Перш, чым ісці ў Глаўліт, надумаўся ён да крытыкаў схадзіць. Пералічваючы гэтых крытыкаў, паэт заламаў тры пальцы на левай руцэ... спыніўся, спыніўся, да так і застаўся з трыма загнутымі пальцамі.</p>
<p>«Ну што ж? – падумаў паэт, – чым хата багата... Малавата, ліха ім... Але ж крытык – не грыб, за ноч не вырасце».</p>
<p>Загарнуў паэт навароджанае, у партфель палажыў і пайшоў.</p>
<p>Адзін крытык жыў дзесь надта высока. Заўважыўшы паэта, як той паглядаў у падаблочча, крытык сцяміў, што паэт не ў высі наогул пазірае, а на яго кватэру, задрыжаў як асінавы ліст і кінуўся ўцякаць, надзеўшы адзін толькі галош. Покі паэт заклыгаў на самы апошні паверх па цёмных усходах – гэта не тое, што на крыллях фантазіі ляцець? – крытык ужо адмахаў адзін квартал і ўздыхнуў лягчэй.</p>
<p>Пастукаў паэт у дзверы і счакаў трохі. Чакаючы, прадэкламаваў пачатак паэмы:</p>
<p> </p>
<p> </p>
<div class="POETRY">
<p>Я – гаспадар,</p>
<p>Зямлі ўладар,</p>
<p>Аддаў я неба дармаедам...</p>
</div>
<div class="CLEAR"></div>
<p> </p>
<p> </p>
<p>Яшчэ раз пастукаў. Пастукаў мацней. Але дзверы крытыка перад «уладаром зямлі» не адчыняліся.</p>
<p>– Дома няма!</p>
<p>Павярнуў паэт назад і сышоў на ніз. Другі крытык сядзеў там, дзе і павінен сядзець. З аднаго і другога боку і перад носам крытыка ляжалі горы рукапісаў. З-за гэтых рукапісаў крытыка бадайшто і не відаць было – чуць-чуць прасвечваўся чубок валасоў.</p>
<p>Паэт сеў проціў крытыка № 2. Першая няўдача зрабіла яго больш загартаваным. Крытык зірнуў на паэта, паэт на крытыка. Крытык убачыў тую ж гору рукапісаў, а паэт той жа чубок валасоў.</p>
<p>– I наварголілі ж! – сказаў крытык.</p>
<p>– А вы адпачыньце, – пачаў паэт, гледзячы на чубок валасоў: – я прачытаю вам паэму «Жорны мелюць».</p>
<p>Чубок чуць-чуць зашалохаўся. Па закону аналогіі крытыку ўспомніліся творы пад падобным назовам і крытык адразу пастанавіў, што ўжо адзін гэты факт зніжае вартасць паэмы. Але ён быў чалавек шляхетны і далікатны.</p>
<p>– Хіба як-небудзь другім разам пачытаеце. Вы бачыце, які стус рукапісаў!..</p>
<p>– Да я нядоўга: у паэме 754 радкі!</p>
<p>– Не, не! – з-за стусу рукапісаў пачуўся здушаны голас крытыка: – да праўды ж другім разам!</p>
<p>Паэт устаў, выйшаў горда.</p>
<p>Трэці крытык сядзеў у рэдакцыі.</p>
<p>Прыйшоў паэт у рэдакцыю. Адчыніў дзверы, ступіў два крокі і спыніўся. Крытык сядзеў за сталом. У гэтага крытыка быў адзін толькі даўгаваценькі лісцік паперы. Моцна націснуўшы трыма пальцамі ніжні край паперы, крытык пісаў, а за верхні край цягнуў гэты лісцік сакратар рэдакцыі.</p>
<p>– Хутчэй ты! – шыпеў сакратар.</p>
<p>– Да пачакай ты! – з болем у голасе цягнуў крытык.</p>
<p>– Ну, слухай: стаў кропку і ўсё – друкарня стаіць.</p>
<p>—Як жа даваць няскончанае?</p>
<p>—Напішы: «працяг будзе».</p>
<p>—Працяг! няма ўжо там чаго працягваць. Ногі тут скора працягнеш.</p>
<p>Пазіраючы на гэтую сцэну, паэт успомніў казку Сержпутоўскага: там была сцэна, дзе чэрці расцягалі пергамент, каб запісаць людскія грахі, вельмі падобную на тую, што бачыў паэт цяпер у рэдакцыі. Нічога не сказаў паэт. Завярнуўся і выйшаў, а на языку вярцеўся пачатак паэмы:</p>
<p> </p>
<p> </p>
<div class="POETRY">
<p>Я – гаспадар,</p>
<p>Зямлі ўладар,</p>
<p>Аддаў я неба дармаедам.</p>
</div>
<div class="CLEAR"></div>
<p> </p>
<p> </p>
<p>Пайшоў паэт ад рэдактара і паэму з сабою панёс. На вуліцы сустрэў свайго калегу паэта.</p>
<p>– Ведаеш, брат, што: напісаў я паэму, можа б ты паслухаў?</p>
<p>– Дзе ж, на вуліцы буду я слухаць? Не ведаеш ты, як чытаюцца паэмы? Закліч мяне да сябе на кватэру вечарком, да пастаў закусачкі да графінчык... Так паэмы чытаюцца.</p>
<p>Павесялеў паэт.</p>
<p>– Ну, прыходзь сёння а 7 гадзіне.</p>
<p>– Можа а 8-й?</p>
<p>– Ну, няхай а 8-й.</p>
<p>Вечарам прыйшоў паэт-калега.</p>
<p>На стале ў паэта было ўсё патрэбнае да чытання. Калі ў графіне ўжо нічога не заставалася, паэт-калега сказаў:</p>
<p>– Ну, пачынай.</p>
<p>Паэт пачаў чытаць, а паэт-калега слухаць.</p>
<p>Захапіўся паэт, чытаючы, а паэт-калега лоб наморшчыў, бровы ссунуў, як бы зачыняючы гэтым усе дзверцы свае душы, каб нічога не замінала слухаць. А калі паэт-аўтар прачытаў «Жорны мелюць», то паэт-слухач азваўся:</p>
<p>– Вобразна! Вобразна!</p>
<p>Прачытаўшы ўступ, паэт зірнуў на паэта. Паэт-слухач устрапянуўся і сказаў з пафасам:</p>
<p>– Слухаю, слухаю!</p>
<p>Паэт чытаў выразна, некаторыя мясціны падкрэсліваў. Прачытаўшы першы раздзел, паэт зноў зірнуў на калегу. Зірнуў і чуць не абамлеў: калега, усеўшыся на канапцы, спусціў на грудзі сваю буйную галаву. Вочы яго былі заплюшчаны – калега спаў і злёгку пахрапваў.</p>
<p>Паэт-аўтар паглядзеў на яго колькі мінут нерухліва.</p>
<p>– Заснуў!</p>
<p>Палажыў паэт паэму на стол і задумаўся. Потым прайшоўся па пакоіку раз, другі, на крэсла прысеў проціў калегі. Яшчэ паглядзеў на яго, галавою паківаў:</p>
<p>– Свіння, ты свіння!</p>
<p>Гэтыя словы чуць-чуць даляцелі да слухача, і ён, не расплюшчваючы вачэй, прамовіў:</p>
<p>– Слухаго, слухаю! Сакавіта, вобразна!</p>
<p>– Што ты чуеш, морда ты свіная? – гэтых слоў паэт-калега ўжо зусім не чуў.</p>
<p>У той час, калі паэт-госць спаў, паэт-гаспадар сеў, напісаў зарок. I з-пад яго пяра выліліся такія радкі:</p>
<p> </p>
<p> </p>
<p> </p>
<p> </p>
<div class="POETRY">
<p>Пахаваная муза</p>
<p> </p>
<p>Павесіў ІІаэт сваю ліру на плоце,</p>
<p>– Ну, муза, прыляж!</p>
<p>Не тромкне мой палец па звонкаму дроце,</p>
<p>Не тромкне – шабаш!</p>
<p>Даволі блукалі з табою па свеце –</p>
<p>Свет жорстак і глух.</p>
<p>Над сонню балотнай мітусіцца смецце</p>
<p>I прокіслі дух...</p>
<p>Засні ж, мая муза, у холадзе жвіру,</p>
<p>Навекі засні!</p>
<p>I муза заснула, і змоўкла там ліра,</p>
<p>I згаслі агні.</p>
<p>Пад плотам пахована муза паэта,</p>
<p>А сам дзе паэт?</p>
<p>Загінуў паэт наш, ці ж дзіва нам гэта!</p>
<p>Такі ўжо наш свет.</p>
<p>Пад плотам, дзе схована бедная муза,</p>
<p>Шапоча вярба</p>
<p>Ды грэе на сонцы брудастае пуза</p>
<p>Хаўроня раба.</p>
</div>
<div class="CLEAR"></div>
<p> </p>
<p> </p>
<p>– Слухаю, слухаю! Вобразна, вобразна! – мармытаў скрозь сон паэт-госць.</p>
<p> </p>
<p><i>[1926]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>