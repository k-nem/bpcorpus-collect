<div class="container">
<div class="book-utils">
<div id="qrcode"></div>
<a href="/Jakub_Kolas/Adplata.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 04.1943-11.1944 -->
<!-- HEADER_FIELD FirstPublicationYear: 1945 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Адплата -->
<h2><a href="http://knihi.com/Jakub_Kolas/">Якуб Колас</a></h2>
<h2>Адплата</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<a href="#chapter3">III</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<a href="#chapter7">VII</a><br/>
<a href="#chapter8">VIII</a><br/>
<a href="#chapter9">IX</a><br/>
<a href="#chapter10">X</a><br/>
<a href="#chapter11">XI</a><br/>
<a href="#chapter12">XII</a><br/>
<a href="#chapter13">XIII</a><br/>
<a href="#chapter14">XIV</a><br/>
<a href="#chapter15">XV</a><br/>
<a href="#chapter16">XVI</a><br/>
<a href="#chapter17">XVII</a><br/>
<a href="#chapter18">XVIII</a><br/>
<a href="#chapter19">XIX</a><br/>
<a href="#chapter20">XX</a><br/>
<a href="#chapter21">XXI</a><br/>
<a href="#chapter22">XXII</a><br/>
<a href="#chapter23">XXIII</a><br/>
<a href="#chapter24">XXIV</a><br/>
<a href="#chapter25">ЭПІЛОГ</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<p> </p>
<h3><a id="chapter1"></a>I</h3>
<p> </p>
<p>Узлескам праходзіць дарога.</p>
<p>Маркотна і глуха на ёй.</p>
<p>За Свіслаччу жэрдка ад стога,</p>
<p>Як тычка, стаіць сіратой.</p>
<p> </p>
<p>Налева з дарогі – сядзіба,</p>
<p>Але не відаць яе хат.</p>
<p>Пасёлак – счарнелая глыба</p>
<p>I плешын абвуглены рад.</p>
<p> </p>
<p>Прайшла тут, як чорная пошасць,</p>
<p>Фашысцкага зверства каса,</p>
<p>На той людаедскай пакошы</p>
<p>Крывёю ірдзее раса.</p>
<p> </p>
<p>Бясшумныя чорныя шаты</p>
<p>Развешвае ціхая ноч,</p>
<p>А з неба брыльянты, дукаты</p>
<p>Глядзяць міліёнамі воч.</p>
<p> </p>
<p>У строгай маўклівасці хвоі</p>
<p>Стаяць над дарогай пустой</p>
<p>I нібы ў журботным настроі</p>
<p>Аб долі смуткуюць людской.</p>
<p> </p>
<p>Схіліўшы над долам калені</p>
<p>I пасмы распушчаных кос,</p>
<p>Маўчаць у глухім задуменні</p>
<p>Старыя прысады бяроз...</p>
<p> </p>
<p>Ох, ноч!.. невясёлую ночку</p>
<p>Праводзяць тут людзі ў бядзе.</p>
<p>А хто гэта плача ў лясочку?</p>
<p>А хто там у мроку брыдзе?</p>
<p> </p>
<p> </p>
<p>* * *</p>
<p> </p>
<p>Многа душ людскіх блукае</p>
<p>Па дарогах удзень, уночы.</p>
<p>Сонца сушыць іх, дождж мочыць</p>
<p>Доля іх, відаць, такая.</p>
<p> </p>
<p>Што вядзе і хто іх гоніць?</p>
<p>Ды прычыны не згадаеш –</p>
<p>Песня ўсё старая тая ж</p>
<p>Цісне людзям сэрца, скроні.</p>
<p> </p>
<p>Хто па ўласнай ходзіць волі,</p>
<p>Думкі тоячы ліхія,</p>
<p>А другі ідзе з-пад кія,</p>
<p>Несучы пакуты, болі.</p>
<p> </p>
<p>Дык няхай жа тое гора</p>
<p>Ім развее вецер свежы,</p>
<p>А саміх нясе на межы,</p>
<p>Дзе іх болі сціхнуць скора.</p>
<p> </p>
<p>А злачынцам, тым паскудам,</p>
<p>Што другіх прадаць гатовы,</p>
<p>Няхай росцяць лес, дубровы</p>
<p>Сук закляты, як іудам.</p>
<p> </p>
<p> </p>
<p>* * *</p>
<p> </p>
<p>А голас, пранізаны жалем</p>
<p>І роспаччу сэрца, душы,</p>
<p>Цямраныя ўзрушвае хвалі</p>
<p>Знямеласць тужлівай глушы.</p>
<p> </p>
<p>«Ох, Божа мой, Божа! – галосіць</p>
<p>Жанчына ў лясочку пустым: –</p>
<p>І як жа зямелька іх носіць?</p>
<p>Чаму іх не высмаліў дым?</p>
<p> </p>
<p>Няхай жа ім сонца не свеціць!</p>
<p>Няхай жа аслепнуць яны!</p>
<p>Няхай у іх рэбры дзьме вецер!</p>
<p>Няхай іх склююць груганы!</p>
<p> </p>
<p>Пажэрлі, пабралі, спалілі –</p>
<p>Маланкай іх, Божа, спалі!</p>
<p>Каб дзеці іх к іхняй магіле</p>
<p>Ніколі дарог не знайшлі!</p>
<p> </p>
<p>Няхай жа атрутаю стане</p>
<p>I ім, і прыслужнікам іх</p>
<p>Вада і раса на паляне</p>
<p>I ягады пушчаў глухіх!</p>
<p> </p>
<p>Ох, Яначка! Дзе ж ты, сыночак?</p>
<p>О Божухна, Божухна мой!</p>
<p>Нашлі ты і ім такіх ночак!</p>
<p>Накрый ты іх цемрай такой!»</p>
<p> </p>
<p> </p>
<p>* * *</p>
<p> </p>
<p>Апёрся на кій падарожны,</p>
<p>Стаіць пад хваінай</p>
<p>I слухае, гук ловіць кожны</p>
<p>З нахмуранай мінай.</p>
<p> </p>
<p>З пасёлка плывуць па дарозе</p>
<p>Пажарышча пахі,</p>
<p>Палохае штосьці, і грозяць</p>
<p>Няясныя страхі.</p>
<p> </p>
<p>Стаіць падарожны ды жмецца</p>
<p>Цясней да хваіны,</p>
<p>I чуе, вакол аддаецца</p>
<p>Плач жудкі жанчыны.</p>
<p> </p>
<p>Ён думае: «Плачаш, Мар'яна:</p>
<p>Сама вінавата –</p>
<p>Хавала дружка-партызана,</p>
<p>Ну вось і адплата.</p>
<p> </p>
<p>Парадкам жыві чалавечым,</p>
<p>Рабі ўсё з адумам,</p>
<p>Ты іх не чапай, не пярэч ім</p>
<p>I воўку будзь кумам».</p>
<p> </p>
<p>I рушыў павольна з-пад хвоі,</p>
<p>А плач за ім следам.</p>
<p>Ніколі не будзе спакою</p>
<p>Прадажным скарэдам!</p>
<p> </p>
<p> </p>
<p>* * *</p>
<p> </p>
<p>Ідзе ўскрай пажарышч з аглядкай,</p>
<p>Са страхам Цімох.</p>
<p>Цімохаву хату “выпадкам”</p>
<p>Агонь засцярог.</p>
<p> </p>
<p>Стаіць яна, праўда, убоку</p>
<p>За логам адна</p>
<p>I, пэўна, варожаму воку</p>
<p>Была не відна.</p>
<p> </p>
<p>Расходзіцца цемра патроху,</p>
<p>Тхне вільгаць з нізін,</p>
<p>I жудка ісці тут Цімоху</p>
<p>Між тла і руін.</p>
<p> </p>
<p>А голас, што чуў ён у лесе,</p>
<p>Гучыць, як струна.</p>
<p>Сказаць жа, у тым інтарэсе</p>
<p>Цімох – старана.</p>
<p> </p>
<p>Не ён жа будынкі панішчыў,</p>
<p>Спаліў іх датла,</p>
<p>Што зробіш ты супраць сілішчы,</p>
<p>Што верх узяла?</p>
<p> </p>
<p>I вось вам яны, партызаны,</p>
<p>I тайны хаўрус,</p>
<p>I ён, камандзір ваш абраны,</p>
<p>Кандрат Белавус.</p>
<p> </p>
<p>Навошта было задзірацца?</p>
<p>Страляць з-за вугла?</p>
<p>Цішком бы сядзелі вы, братцы,</p>
<p>Бяда б не прыйшла.</p>
<p> </p>
<p>Не ўтоішся з справай такою...</p>
<p>I нікне Цімох:</p>
<p>Баіцца ён сам прад сабою</p>
<p>Прызнаць свой падвох.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>З-за двух дубоў з шырокімі вярхамі,</p>
<p>Што многа лет над Свіслаччу стаяць,</p>
<p>Слупы-агні, як свечкі ў нейкім храме,</p>
<p>Вясёлкамі сышлі на сенажаць.</p>
<p> </p>
<p>Туману шоўк бяляваю заслонай</p>
<p>Павіс над шклом знямелых азярын,</p>
<p>А неба круг гарожаю чырвонай</p>
<p>Спускаецца на землю, нібы тын.</p>
<p> </p>
<p>Мінула ноч, і цемрадзь расплылася,</p>
<p>Рассунуўшы прасторы над зямлёй.</p>
<p>Кусты лазы, як стада на папасе,</p>
<p>Раскіданы прыгожа за ракой.</p>
<p> </p>
<p>Асветлена зямля, яе разлогі,</p>
<p>I ўся яна – раскрытая далонь:</p>
<p>Відны лясы і сцежкі і дарогі,</p>
<p>Шатры дубоў і рэчак абалонь.</p>
<p> </p>
<p>У свой абход ідуць над лесам хмаркі,</p>
<p>Ачнуўся вей, паходаў вечных сын,</p>
<p>А ў зацішках натхнёныя пясняркі</p>
<p>Над пусткамі звіняць: дзылін-дзылін!</p>
<p> </p>
<p>Зачаўся дзень, клапотны, гаманлівы,</p>
<p>А голасу людскога – ні гу-гу.</p>
<p>Пасёлак глух, і печы, нібы дзівы,</p>
<p>Гарэлыя апушчаны ў смугу.</p>
<p> </p>
<p> </p>
<p>* * *</p>
<p> </p>
<p>Вось толькі цяпер, як разднела,</p>
<p>Ажыў гэты кут.</p>
<p>На горцы пры лесе нясмела</p>
<p>Збіраецца люд.</p>
<p> </p>
<p>Не дужа вялікая сходка,</p>
<p>I то больш дзяды,</p>
<p>Калекі і кволыя цёткі</p>
<p>Прыходзяць сюды.</p>
<p> </p>
<p>Прыйшлі і пасталі ў сумоце,</p>
<p>Глядзяць на бяду</p>
<p>I бачаць – Мар’яна, Аўдоцця</p>
<p>Ідуць на віду.</p>
<p> </p>
<p>Прыходзяць у двор свой, дзе ўчора</p>
<p>Будынкі былі.</p>
<p>Спыніліся, нешта гавораць,</p>
<p>Нібы да зямлі.</p>
<p> </p>
<p>Зямля ж пачарнела, як сажа,</p>
<p>Штось тоіць ад іх.</p>
<p>Зямелька сама ім не скажа</p>
<p>Аб сховах сваіх.</p>
<p> </p>
<p>Жанчыны крыху пастаялі,</p>
<p>Зірнулі пад зруб,</p>
<p>Сатлелыя поркаюць палі,</p>
<p>Абвуглены слуп.</p>
<p> </p>
<p>Глядзяць на іх людзі ды самі</p>
<p>Ідуць у двары,</p>
<p>Дзе ўчора шугалі агнямі,</p>
<p>Гулі пажары.</p>
<p> </p>
<p>I раптам як крыкнуць жанчыны,</p>
<p>Як войкнуць яны!</p>
<p>Раскрылі прад імі руіны</p>
<p>Малюнак страшны.</p>
<p> </p>
<p>Пад комам сатлелай саломы</p>
<p>Ляжыць ён, бядак,</p>
<p>Апалены і нерухомы</p>
<p>Падлетак-юнак.</p>
<p> </p>
<p>У чорным асмаленым целе</p>
<p>Пад прахам руін</p>
<p>Пазнаць мацяркі не хацелі б,</p>
<p>Што гэта – іх сын.</p>
<p> </p>
<p>Адзін толькі тулаў сірочы</p>
<p>Без ног і без рук,</p>
<p>I выцеклі слёзы і вочы</p>
<p>У горане мук.</p>
<p> </p>
<p>I гэта – людское стварэнне!</p>
<p>I то – чалавек!</p>
<p>Сцярпець толькі могуць каменні</p>
<p>Той глум і той здзек.</p>
<p> </p>
<p> </p>
<p>* * *</p>
<p> </p>
<p>Узрушаны людзі, прыбіты,</p>
<p>Стаяць грамадою, маўчаць.</p>
<p>О Гітлер! О кат прагавіты!</p>
<p>Паклаў табе Каін пячаць.</p>
<p> </p>
<p>Ды ёсць жа ты, праўда, на свеце,</p>
<p>Ды ёсць жа ты, вечны закон.</p>
<p>Развейце ж вы гадаў, як смецце,</p>
<p>Зніміце з народу палон!</p>
<p> </p>
<p>Упала на попел Мар’яна</p>
<p>І рве на сабе валасы:</p>
<p>Спалілі сыночка Івана.</p>
<p>Няма яе сонца, красы.</p>
<p> </p>
<p>– Іванка, дзіцятка маё ты!</p>
<p>Нашто ж ты расло і цвіло?</p>
<p>Няхай жа маланкі, грымоты</p>
<p>Паб’юць іх, папаляць на тло!</p>
<p> </p>
<p>Сыночак, калосік мой сцяты!</p>
<p>Закрыў ты мне ночкі і дні.</p>
<p>Дык будзь жа ён, Гітлер, пракляты!</p>
<p>Каб сам жа ён спёкся ў агні!</p>
<p> </p>
<p>Завошта нам кары, пакуты?</p>
<p>Былінка мая ты, мой квет.</p>
<p>Загінуў ты смертухнай лютай,</p>
<p>Нашто ж ты радзіўся на свет?</p>
<p> </p>
<p>З пашанай, з павагай суровай</p>
<p>Маўкліва суседзі прыйшлі,</p>
<p>Сказалі патрэбнае слова,</p>
<p>Прыпалі да самай зямлі.</p>
<p> </p>
<p>Як скарб, як святыню, уважна</p>
<p>Абвуглены тулаў бяруць</p>
<p>I вохкаюць цяжка, працяжна,</p>
<p>На вочы ім сцелецца муць.</p>
<p> </p>
<p>Аддаць яго трэба магіле,</p>
<p>Дамоўку яму збудаваць...</p>
<p>I посцілкай белай прыкрылі,</p>
<p>А потым панеслі хаваць.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>На горцы пясчанай сем сосен</p>
<p>Шырока выносяць галіны,</p>
<p>А купінкі вычварных кросен</p>
<p>Духмяныя сцелюць тканіны.</p>
<p> </p>
<p>Разросся чабор сінявокі</p>
<p>Па схілах пустога пагорка.</p>
<p>Тут шлях чалавечы шырокі</p>
<p>Канчаецца вузкай разоркай.</p>
<p> </p>
<p>Дзве свежыя боразны-сёстры</p>
<p>Магілу атульваюць цесна.</p>
<p>Звычайны малюнак і просты,</p>
<p>А ўзрушвае сэрца балесна.</p>
<p> </p>
<p>Чакае магіла кагосьці,</p>
<p>Раскрыўшы халодныя грудзі.</p>
<p>А вось і прыходзяць у госці</p>
<p>З труною маўклівыя людзі.</p>
<p> </p>
<p>З старым Купрыянам у пары</p>
<p>Сусед яго, дзядзька Мікола,</p>
<p>А ззаду сутулы Гіляры</p>
<p>I Грышка з нахмураным чолам.</p>
<p> </p>
<p>Нясуць абгарэлае цела</p>
<p>Па чорнай, журботнай дарозе.</p>
<p>Мар’яна нібы атупела,</p>
<p>Зарваліся голас і слёзы.</p>
<p> </p>
<p>Не бачыць, не чуе нічога,</p>
<p>I свет стаўся ёй апастылы,</p>
<p>I самі спыняюцца ногі</p>
<p>На жоўтым пясочку магілы.</p>
<p> </p>
<p>Па звычаю продкаў старому</p>
<p>Труну апусцілі ў цямніцу.</p>
<p>Упала Мар’яна, як з грому,</p>
<p>Халодную туліць зямліцу.</p>
<p> </p>
<p>I ўзняў Купрыян свае рукі,</p>
<p>На захад варожы стаў тварам.</p>
<p>– Народ не даруе вам мукі,</p>
<p>Панішчыць вас Божая кара!</p>
<p> </p>
<p> </p>
<p>* * *</p>
<p> </p>
<p>Між нізкіх збуцвелых крыжоў</p>
<p>I кусцікаў чэзлых і ніцых</p>
<p>Стаіўся Цімох. Ён прыйшоў</p>
<p>З апушчаным зрокам начніцы.</p>
<p> </p>
<p>Глядзіць спадылба, як бірук,</p>
<p>Заросшы калючай шчацінай.</p>
<p>Заткаў яму ўласны павук</p>
<p>Свет белы густой павуцінай.</p>
<p> </p>
<p>I рад бы Цімох не хадзіць,</p>
<p>Не бачыць людзей, пахавання,</p>
<p>Цягнула ж, вяла яго ніць,</p>
<p>Якой ён не ведаў названня.</p>
<p> </p>
<p>Няўтульна і пуста ў душы,</p>
<p>Няма ў яго сэрцы спакою,</p>
<p>А ў ценю знямелай цішы</p>
<p>Яму хтосьці грозіць рукою.</p>
<p> </p>
<p>I жудка так стала, калі</p>
<p>У яму труну апускалі,</p>
<p>А маці, як пласт, на зямлі</p>
<p>Ляжала ў тамленні і жалю.</p>
<p> </p>
<p>I раптам успомніў ён тут</p>
<p>Прыслужніка «новага ладу»,</p>
<p>З якім яны многа мінут</p>
<p>Употайку мелі нараду.</p>
<p> </p>
<p>Мільгнуўся хлапчук у вачах,</p>
<p>Мар’янін Іванка чарнявы.</p>
<p>I што з яго сталася? – прах,</p>
<p>Астача нялюдскай расправы.</p>
<p> </p>
<p>Уздрогнуў раптоўна Цімох –</p>
<p>Ён голас пачуў Купрыянаў.</p>
<p>Здалося, тым голасам Бог</p>
<p>Адплату прарочыў з туману.</p>
<p> </p>
<p>Народ разышоўся. Куды?</p>
<p>Вялікае гора ў народзе,</p>
<p>I ўсюды пакуты сляды,</p>
<p>А сам Цімох ходзіць, як злодзей.</p>
<p> </p>
<p> </p>
<p>* * *</p>
<p> </p>
<p>Ускрайкам пасёлка Навінак,</p>
<p>Што стаўся прытулкам руін,</p>
<p>Дарогай між клёнаў, хваінак</p>
<p>Праходзіць калона машын.</p>
<p> </p>
<p>Равуць прагавіта маторы,</p>
<p>Калёсы барозняць пясок,</p>
<p>Раскоцістым рэхам уторыць</p>
<p>Машынам суседні лясок.</p>
<p> </p>
<p>Сядзяць на машынах салдаты,</p>
<p>На касках іх свасцікі знак.</p>
<p>Тарчаць у руках аўтаматы,</p>
<p>Як зубы фашысцкіх сабак.</p>
<p> </p>
<p>А ззаду плыве легкавая –</p>
<p>Начальства тут едзе і штаб,</p>
<p>I зрокам тупым азірае</p>
<p>Руіны пасёлка фон Крап.</p>
<p> </p>
<p>I кажа фашысцкая сцерва:</p>
<p>– Іх газамі трэба труціць,</p>
<p>Палі ты яго і расстрэльвай,</p>
<p>А ён, славянін, будзе жыць.</p>
<p> </p>
<p>Глядзяць і салдаты таксама,</p>
<p>Смяюцца, няма ім стыда,</p>
<p>Не чуюць, што чорная пляма –</p>
<p>То ж самі яны, іх арда.</p>
<p> </p>
<p>I далей шыбуе калона</p>
<p>За мосцік пад Красны Барок.</p>
<p>Ні гулу, ні лязгу, ні звону,</p>
<p>I толькі застаўся пылок.</p>
<p> </p>
<p>I раптам з-за мосціка з лесу</p>
<p>Як выбухнуць залпы  гранат!</p>
<p>I шлях расчыняе завесу</p>
<p>Зялёных купчастых прысад.</p>
<p> </p>
<p>Не доўга вялася там схватка.</p>
<p>А што ж там такое было?</p>
<p>Разгадана будзе загадка,</p>
<p>I будзе адпомшчана зло.</p>
<p> </p>
<p> </p>
<p>* * *</p>
<p> </p>
<p>Спакою Цімоху няма,</p>
<p>I сушаць яго сухавеі.</p>
<p>А што, калі ён надарма</p>
<p>На Гітлера ўскладваў надзеі?</p>
<p> </p>
<p>Навошта пагнаўся, спытай?</p>
<p>Каму ён паверыў, дурніца?</p>
<p>Ён быў у калгасе гультай,</p>
<p>Калгасу заўжды чужаніца.</p>
<p> </p>
<p>Паквапіўся, бач, на іх дар,</p>
<p>На хутар, каб жыць на ім панам.</p>
<p>А Гітлер які гаспадар?</p>
<p>І Гітлерам цешыцца рана.</p>
<p> </p>
<p>Унь, кажуць, лістоўкі прыйшлі.</p>
<p>Там пішуць, што знішчуць праклятых,</p>
<p>Сцвярджаюць, што з нашай зямлі</p>
<p>Не выйсці ніводнаму кату.</p>
<p> </p>
<p>Што ворагаў стрэне злы лёс.</p>
<p>Хто з імі, не будзе тым долі,</p>
<p>Вайна павялася ўсур’ёз,</p>
<p>Зацяўся народ, як ніколі.</p>
<p> </p>
<p>Канца не відаць барацьбе.</p>
<p>Ці верна на ката браць стаўку?</p>
<p>Запішаш па часе на лбе,</p>
<p>Што кій памяняў на булаўку.</p>
<p> </p>
<p>Цімоха агортвае страх:</p>
<p>А што, калі стане вядома,</p>
<p>Як потайкам ён па начах</p>
<p>Выходзіць на подслухі з дому?</p>
<p> </p>
<p>I вось табе вынік з таго...</p>
<p>I чуе ён голас жаночы.</p>
<p>Ён бачыць – глядзяць на яго</p>
<p>Суседскія страшныя вочы.</p>
<p> </p>
<p>Стаіць, як жывы, Купрыян</p>
<p>З рукамі, паднятымі ўгору,</p>
<p>А побач магільны курган, –</p>
<p>Нямыя глухія дакоры.</p>
<p> </p>
<p> </p>
<h3><a id="chapter4"></a>IV</h3>
<p> </p>
<p>На землю спусцілася ноч,</p>
<p>Раскрыла свае аканіцы.</p>
<p>У небе пралёг наўзвалоч</p>
<p>Шлях Млечны святлом таямніцы.</p>
<p> </p>
<p>Спакой у прасторах нябёс.</p>
<p>Маўчаць у зняменні вышыні,</p>
<p>I рухае неба свой воз</p>
<p>Дарогай спрадвечнае плыні.</p>
<p> </p>
<p>Гараць дыяментным агнём</p>
<p>Маністы бліскучыя зорак.</p>
<p>Расквеціла неба свой дом</p>
<p>I гоні свае, і падворак.</p>
<p> </p>
<p>Глядзіць на зямлю без трывог,</p>
<p>Не ведае земнай трывогі.</p>
<p>Ідзе ў адпачынак з дарог</p>
<p>Серп месяца, вузкі, двурогі.</p>
<p> </p>
<p>Зямля ж, бы крупінка адна</p>
<p>У гмаху бязмежным сусвету,</p>
<p>Разгойдана ўся аж да дна</p>
<p>I слова не чуе прывету.</p>
<p> </p>
<p>Снуецца, як чорны прывід,</p>
<p>Пякельная, цёмная сіла.</p>
<p>Дзе ступіць – дом спален, разбіт.</p>
<p>Дзе спыніцца – крыж і магіла.</p>
<p> </p>
<p>Люд выбіт з абыклых пуцін,</p>
<p>Няма яму волі, прытулку,</p>
<p>А гора прысела на тын,</p>
<p>А ліха брыдзе па завулку.</p>
<p> </p>
<p>Стаіўся, як злодзей, Цімох,</p>
<p>Ён сам – таго ліха крупіца.</p>
<p>Ён ходзіць даўно без дарог,</p>
<p>I яснага дня ён баіцца.</p>
<p> </p>
<p>Чаго ён стаіць тут, начнік?</p>
<p>Вартуе каго ці чакае?</p>
<p>У сэрцы і думках – тупік</p>
<p>I марнасць, як цемра пустая.</p>
<p> </p>
<p> </p>
<p>* * *</p>
<p> </p>
<p>Цімох пазірае ў кусты,</p>
<p>Схаваўшыся ў мроку за тынам.</p>
<p>Здалося – у хмызе густым</p>
<p>Лісцём зашумела галіна.</p>
<p> </p>
<p>I бачыць – сумнення няма:</p>
<p>То – ён, яго прыяцель новы!</p>
<p>Навокала безлюдзь і цьма,</p>
<p>I толькі кігікаюць совы.</p>
<p> </p>
<p>З-пад тыну выходзіць Цімох –</p>
<p>Лепш стрэцца з ім далей ад хаты:</p>
<p>Дазнаюцца людзі, крый Бог,</p>
<p>Не ўхілішся помсты, адплаты.</p>
<p> </p>
<p>Два свісты прарэзалі мрок,</p>
<p>I сходзяцца ўсутыч два гады.</p>
<p>Сышліся, звярнулі ў барок</p>
<p>Для чорнай, патайнай нарады.</p>
<p> </p>
<p>Прыселі пад хвояй старой.</p>
<p>– Ну што ў цябе новага, браце?</p>
<p>Дзе ён, дамарослы герой?</p>
<p>Што выведаў ты аб Кандраце? –</p>
<p> </p>
<p>Пытае Цімоха Жыгун,</p>
<p>Фашысцкі прыслужнік заўзяты,</p>
<p>I носам і зрокам – каршун,</p>
<p>К таму ж яшчэ –  рудаваты.</p>
<p> </p>
<p>Утупіў Цімох у дол зрок,</p>
<p>Рукою правёў па шчаціне,</p>
<p>Другою намацаў дручок –</p>
<p>Спадручней яму пры дубіне.</p>
<p> </p>
<p><i>Цімох</i></p>
<p> </p>
<p>Што ж, быў у руках Белавус,</p>
<p>Ды вораг узяць не патрапіў.</p>
<p>Хоць ён – дамарослы, ды кус,</p>
<p>Відаць, не па іхняй ён храпе.</p>
<p> </p>
<p>Гуляе цяпер па лясах,</p>
<p>Не дрэмлюць нідзе яго вочы:</p>
<p>Глядзіць і на лес і на шлях,</p>
<p>I ворагаў нішча, дзе хоча.</p>
<p> </p>
<p>Спрабуй асачы і злаві...</p>
<p>Фашысты дарэмна лютуюць.</p>
<p>Пажару, пакут і крыві,</p>
<p>Ой, не: Белавус не даруе!</p>
<p> </p>
<p>Спаліць хлапчука, ды жывым!</p>
<p>Чыё ж гэта сэрца стрывае?</p>
<p>I нам, чуй, адпомсцяць і ім,</p>
<p>Бо праўды ніхто не схавае.</p>
<p> </p>
<p><i>Жыгун</i></p>
<p>Ты жаласць сваю натрынож,</p>
<p>Лепш час недалёкі прыпомні,</p>
<p>Як самі зімой басанож</p>
<p>Хадзілі на каменаломні?</p>
<p> </p>
<p>Не гінула хіба дзятва</p>
<p>І сталыя людзі не ў часе?</p>
<p>Ці стала салодкай трава,</p>
<p>Якой ты жывіўся ў калгасе?</p>
<p> </p>
<p>Ты немца – маўчы – не судзі:</p>
<p>Усё ён абдумаў цвяроза</p>
<p>I перш за ўсё хоча ссадзіць</p>
<p>Народ наш з калгаснага воза.</p>
<p> </p>
<p>Хістаешся, бачу, ты, брат,</p>
<p>Раскіс, бы кісель учарашні.</p>
<p>А будзеш апошні ты гад,</p>
<p>Калі завядзеш з імі шашні.</p>
<p> </p>
<p>I ведай: ніводзін твой крок</p>
<p>Не ступіць без вока гестапа.</p>
<p>Глядзіць яно зблізка, здалёк,</p>
<p>I цэпкая іхняя лапа.</p>
<p> </p>
<p>Ды позна цяпер разважаць,</p>
<p>Ідзі без аглядак наперад.</p>
<p>А будзеш, як псіна, дрыжаць,</p>
<p>Глядзі, нажывеш сабе верад!</p>
<p> </p>
<p>Дык вось табе строгі наказ,</p>
<p>Для гэтага я і пасланы:</p>
<p>Кандрат Белавус гэты раз</p>
<p>Павінен быць, чуеш, спайманы!</p>
<p> </p>
<p>Не ты яго сам будзеш браць,</p>
<p>Ты толькі разведай мясціны,</p>
<p>Дзе туліцца ён, адшукаць</p>
<p>Кандрата хутчэй ты павінен.</p>
<p> </p>
<p>Унурыўся тупа Цімох,</p>
<p>Аблутаны, звязаны туга.</p>
<p>Ці хочаш, ці не, крычы «гох!»</p>
<p>Ды слухайся новага друга.</p>
<p> </p>
<p>Займеў над ім волю Жыгун,</p>
<p>Ліпучай абвіў павуцінай,</p>
<p>Глядзіць, як шчарбаты чыгун,</p>
<p>Атрутнаю пырскае слінай.</p>
<p> </p>
<p>Цімоху і воля і свет</p>
<p>Абернуты ў цёмную лёху.</p>
<p>I раптам натрапіў на след –</p>
<p>Дручок падвярнуўся Цімоху.</p>
<p> </p>
<p>Маланкай узвіўся дручок</p>
<p>I – лясь Жыгуна вышай вуха!</p>
<p>– Ай! – крыкнуў Жыгун і маўчок,</p>
<p>I ціха там стала і глуха.</p>
<p> </p>
<p>Схіліўся Цімох, як вар’ят,</p>
<p>Сурова насупіўшы бровы.</p>
<p>Не ўстане яго супастат.</p>
<p>Пярэрваны блудныя словы.</p>
<p> </p>
<p>Ляжыць нерухома дружок,</p>
<p>Не дыша, як падаль якая,</p>
<p>I кроў на халодны пясок</p>
<p>З разбітае скроні сцякае.</p>
<p> </p>
<p>Наўкол азірнуўся Цімох,</p>
<p>Хапае дружка ён за ногі,</p>
<p>Туды яго, ў яміну-лог,</p>
<p>Падалей ад хаты, дарогі.</p>
<p> </p>
<p>Ды перш, чым скаціць яго ў яр,</p>
<p>Схіліўся Цімох на калені,</p>
<p>Апошні аддаў яму дар:</p>
<p>Патрос Жыгуновы кішэні.</p>
<p> </p>
<p> </p>
<h3><a id="chapter5"></a>V</h3>
<p> </p>
<p>Праходзяць дні пакут і гора,</p>
<p>Дні цёмных страхаў і трывог.</p>
<p>З народам дзеляць сум прасторы</p>
<p>I купы хвой ускрай дарог.</p>
<p> </p>
<p>Укрыла густа нашы землі</p>
<p>Фашысцкіх вылюдкаў парша,</p>
<p>А над калыскай маці дрэмле</p>
<p>Каля зямлянкі-шалаша.</p>
<p> </p>
<p>Дзіця ад голаду заплача,</p>
<p>Карміць пара. Ды чым, бяда!</p>
<p>– Ох, есткі хочаш, мой бядача,</p>
<p>Усё з’ела дзікая арда!</p>
<p> </p>
<p>У грудзях пуста. Ой ты, доля!</p>
<p>I чым цябе я пакармлю?</p>
<p>Фашыст спустошыў, заняволіў,</p>
<p>Спаганіў матухну-зямлю.</p>
<p> </p>
<p>Ды лопне вусень ненаедны,</p>
<p>Фашысцкі клешч, ліхі павук.</p>
<p>Дык пацярпі, мой хлопчык бедны,</p>
<p>Вер – будзе Гітлеру каюк.</p>
<p> </p>
<p>I людзі рук не апускаюць,</p>
<p>Не запалохаюць звяры,</p>
<p>Яны не здрадзяць свайму краю</p>
<p>I помсты востраць тапары.</p>
<p> </p>
<p> </p>
<p>* * *</p>
<p> </p>
<p>Не весел пасёлак Навінкі,</p>
<p>Усюды пажару сляды.</p>
<p>Сумотныя ўзняты галінкі,</p>
<p>Як трупы, знямелі сады.</p>
<p> </p>
<p>Павяла, пасохла іх лісце.</p>
<p>Як вугаль, счарнелі камлі,</p>
<p>I травы скасіў і падчысціў</p>
<p>Агонь, бегучы па зямлі.</p>
<p> </p>
<p>Такая, здаецца, пустыня,</p>
<p>I ўсё так разбурана тут,</p>
<p>Што люд адрачэцца і кіне</p>
<p>Абжыты, наседжаны кут.</p>
<p> </p>
<p>I вось жа, глядзіш, памаленьку</p>
<p>На гэты счарнелы прастор</p>
<p>Жыццё надзявае сявеньку:</p>
<p>Зямлі сеяць новы убор.</p>
<p> </p>
<p>З гарэлых, асмаленых плешын,</p>
<p>Дзе печы застаўся шкілет,</p>
<p>Дзе з попелам прах перамешан,</p>
<p>Выглядвае зелень на свет.</p>
<p> </p>
<p>А там, каля месца старога,</p>
<p>Сукрыта між дрэў пры ляску,</p>
<p>Зямлянка са стрэшкай убогай</p>
<p>Вылазіць з-за кучкі пяску.</p>
<p> </p>
<p>А там шалашок ці паветка</p>
<p>Збудованы дбалай рукой.</p>
<p>Працуюць жанкі, сівы дзедка, –</p>
<p>Што зробіш з бядою такой?</p>
<p> </p>
<p>I знойдзецца людзям на дзіва</p>
<p>Мастак, вынаходнік такі,</p>
<p>Што штучку прыдумае жыва –</p>
<p>На тое ж яны мастакі.</p>
<p> </p>
<p>Для прыкладу – дзядзька Мікіта.</p>
<p>Зямлянка яго – любата:</p>
<p>Абложана мохам, абшыта,</p>
<p>Не страшны мароз і слата.</p>
<p> </p>
<p>Паставіў слупы ў ёй, падпоры,</p>
<p>Каб ёмка трымаўся насціл,</p>
<p>Насыпаў зямлі на ім горы,</p>
<p>Стараўся са ўсіх сваіх сіл.</p>
<p> </p>
<p>Аддушыны вывеў у поле</p>
<p>I печ злажыў сам, а лучнік</p>
<p>На блясе падвесіў да столі,</p>
<p>Каб ліў ён святлом – чараўнік.</p>
<p> </p>
<p>А колькі ж ён вырабіў ходаў,</p>
<p>Каморак і розных пячур!</p>
<p>Дух творчасці ім авалодаў:</p>
<p>То – дзот яго, крэпасці мур.</p>
<p> </p>
<p>Схадзіліся людзі к Мікіце</p>
<p>Зірнуць на зямлянку яго,</p>
<p>Каб з хітрых каморак-укрыцця</p>
<p>Самім запазычыць чаго.</p>
<p> </p>
<p>– Ну, ты, брат Мікіта, і дока!</p>
<p>Але ж і на выдумкі хват!</p>
<p>Усіх інжынераў далёка</p>
<p>Пакінуў, адсунуў назад!</p>
<p> </p>
<p>Так хваліць сяброўскі-жычліва</p>
<p>Мікіту стары Купрыян,</p>
<p>Бо выйшла зямлянка на дзіва</p>
<p>I нават на зайздрасць сялян.</p>
<p> </p>
<p>У сэрцы Мікітавым свята,</p>
<p>Ён людзям гатоў услужыць,</p>
<p>Пад вусам яго сіваватым</p>
<p>Усмешка, як зорка, гарыць.</p>
<p> </p>
<p>Збяруцца і слова за слова</p>
<p>Другую гамонку пачнуць.</p>
<p>З аглядкай вядзецца размова,</p>
<p>Каб ліха-бяду абмінуць,</p>
<p> </p>
<p>Каб іх не падслухалі вушы</p>
<p>Фашысцкіх шпіёнаў, падліз,</p>
<p>Бо ёсць жа прадажныя душы</p>
<p>I вочы, што спушчаны ўніз.</p>
<p> </p>
<p>Адвеку яшчэ не бывала</p>
<p>Такога згінення, прыгод,</p>
<p>I горшай у свеце навалы</p>
<p>Не ведаў ніколі народ.</p>
<p> </p>
<p>А колькі глумлення, слёз, гора!</p>
<p>Як выбіты людзі з дарог!</p>
<p>Ой, вылюдкі, каты-пражоры!</p>
<p>Ой, Гітлер, малым бы ты здох!</p>
<p> </p>
<p> </p>
<p>* * *</p>
<p> </p>
<p>Асунуўся твар у Мар’яны,</p>
<p>На вочы балесны лёг цень.</p>
<p>Не гояцца цяжкія раны,</p>
<p>Пагас яе светлы прамень.</p>
<p> </p>
<p>Адно ў яе сэрцы жаданне</p>
<p>I думка адна ў галаве:</p>
<p>Адпомсціць святым пакараннем,</p>
<p>Яна тым пачуццем жыве.</p>
<p> </p>
<p> </p>
<h3><a id="chapter6"></a>VI</h3>
<p> </p>
<p>Далёка-далёка ты, край дарагі!</p>
<p>Далёка вы, родныя гоні,</p>
<p>Дубы лугавыя і рэк берагі,</p>
<p>Дзе з травамі лозы гамоняць.</p>
<p> </p>
<p>Далёка-далёка вы, пушчы, лясы</p>
<p>I ціхія смужныя далі,</p>
<p>Дзе ўлетку на нівах шумяць каласы</p>
<p>I песцяцца ў сонечнай хвалі.</p>
<p> </p>
<p>Далёка-далёка жыву я ад вас,</p>
<p>Браты мае, ў болях разлукі!</p>
<p>Я ведаю – радасці промень ваш згас</p>
<p>У цемры крывавае мукі.</p>
<p> </p>
<p>У цяжкай няволі пад жорсткім ярмом</p>
<p>Ад ворага зносіш пакуты.</p>
<p>Разграблен набытак, разбуран твой дом,</p>
<p>I сам ты п’еш горыч атруты.</p>
<p> </p>
<p>Я ў мыслях на край свой далёкі зірну,</p>
<p>I сціснецца сэрца зацята.</p>
<p>Сады, гарады абярнулі ў труну</p>
<p>Фашысцкія вылюдкі-каты.</p>
<p> </p>
<p>У пушчах, у нетрах трушчобін, балот</p>
<p>Хаваецца люд непакорны.</p>
<p>Гарачыя сэрцы ўзнімае Усход.</p>
<p>I помсты распалены горны.</p>
<p> </p>
<p>Браты мае, хочацца мне вам гукнуць,</p>
<p>Каб там вы мой голас пачулі:</p>
<p>Фашысцкім забойцам суда не мінуць,</p>
<p>Гатовы ім вострыя кулі.</p>
<p> </p>
<p>Не доўга паганіць ясноты далін</p>
<p>Цірольскаму шпегу-бандыту.</p>
<p>Да бою, народ мой, увесь як адзін</p>
<p>Бі ворага ўпотай, адкрыта.</p>
<p> </p>
<p>Хто ж здрадзіць народу ў святой барацьбе,</p>
<p>Прадаўшы і чэсць і сумленне,</p>
<p>Няхай той павесіцца сам на вярбе!</p>
<p>Няхай яго згіне насенне!</p>
<p> </p>
<p>* * *</p>
<p> </p>
<p>Другая гамонка вялася,</p>
<p>Расказваў стары Купрыян:</p>
<p>– Людцы вы мае, ў кожным часе</p>
<p>Затоены свой нейкі план.</p>
<p> </p>
<p>У ім свая праўда, прымета,</p>
<p>Ты ж толькі разважыць умей.</p>
<p>Па зімах гадаюць пра лета,</p>
<p>Па з’явах – аб сэнсе падзей.</p>
<p> </p>
<p>– Не помню – было ж то нядаўна, –</p>
<p>Казаў мне з Балочы Мартын,</p>
<p>Ёсць вецер такі марнатраўны, –</p>
<p>Назваў ён яго «трапатын».</p>
<p> </p>
<p>Звычайны, здаецца, той вецер,</p>
<p>А пройдзе над лесам, і лес</p>
<p>Накрышыць на дол столькі вецця,</p>
<p>Што проста аголіцца спрэс.</p>
<p> </p>
<p>З Балочы Мартын мне і кажа:</p>
<p>– Ты ведаеш, што то за знак?</p>
<p>На весну, чуй, многа паляжа,</p>
<p>Пасохне жывых дзеравяк.</p>
<p> </p>
<p>Зіма, кажа, лютая будзе,</p>
<p>Завеі, снягі, маразы.</p>
<p>Арэшнік памерзне на грудзе.</p>
<p>Задасць зіма лесу гразы.</p>
<p> </p>
<p>I вось вам, людцы мае, доказ!</p>
<p>Вы помніце – год, паўтара –</p>
<p>Залеглі снягі, ды глыбока,</p>
<p>Мароз, аж трашчала кара.</p>
<p> </p>
<p>I хіба ж не праўда? Вясною</p>
<p>З-пад снегу лес выйшаў руды,</p>
<p>I чорнаю плямай адною</p>
<p>На свет пазіралі сады.</p>
<p> </p>
<p>I людзі глядзелі з трывогай</p>
<p>На мёртвыя постаці іх</p>
<p>І думалі: «Цёмнай дарогай</p>
<p>Ідзе чарада дзён ліхіх».</p>
<p> </p>
<p>Не скончыў расказзаць стары Купрыян,</p>
<p>I раптам – трывога.</p>
<p>– Хавайцеся – вораг! – і натаўп сялян</p>
<p>Бягом ад парога.</p>
<p> </p>
<p>Зірнулі – страхоцце: ідзе талака,</p>
<p>Сапраўды салдаты.</p>
<p>I трэск матацыкла чуваць здаляка,</p>
<p>Блішчаць аўтаматы.</p>
<p> </p>
<p>Народ усхвалёван і страхам абнят.</p>
<p>Дзе нойдзеш параду?</p>
<p>А вораг ёсць вораг: грабежнік і кат,</p>
<p>Не вер яму, гаду.</p>
<p> </p>
<p>I людзі маўкліва зірнулі на лес,</p>
<p>Пашыліся ў сховы,</p>
<p>А дзядзька Мікіта ў зямлянку залез,</p>
<p>У дом у свой новы.</p>
<p> </p>
<p>Гарэлы пасёлак, двары, шалашы</p>
<p>Як ёсць апусцелі.</p>
<p>Навокала безлюдзь, нідзе ні душы,</p>
<p>I птушкі зляцелі.</p>
<p> </p>
<p>Мар’яна ж замысліла нешта, відаць,</p>
<p>Бярэ штось з-пад шула</p>
<p>Ды ціхенька мкне пад Грымячую гаць,</p>
<p>I мыш каб не чула.</p>
<p> </p>
<p>Прыйшла і чакае, а сэрца яе,</p>
<p>Ну, б’ецца, бы ў птушкі.</p>
<p>I вось яна моўчкі з каша дастае</p>
<p>Гасцінцы-галушкі.</p>
<p> </p>
<p>Аж зірк – партызаны! Фашыстаў вядуць</p>
<p>Пад пільным канвоем,</p>
<p>Пад навісь альховых галінак ідуць,</p>
<p>Спускаюцца роем.</p>
<p> </p>
<p>Паклала Мар’яна гасцінец круты</p>
<p>Назад у кашолку,</p>
<p>Наперад заходзіць, моў бачце, браты,</p>
<p>Сваю прыяцёлку!</p>
<p> </p>
<p>– Я ж думала – ворагі. Стрэць іх прыйшла,</p>
<p>А вось і гасцінцы, –</p>
<p>I кату гранату пад нос паднясла,</p>
<p>Сказаўшы: «Злачынцы!»</p>
<p> </p>
<p>– Дзіцятка-сыночка завошта, скажы,</p>
<p>Спалілі жывога?</p>
<p>I ўставіла вочы яна, як нажы,</p>
<p>У ката рудога.</p>
<p> </p>
<p> </p>
<h3><a id="chapter7"></a>VII</h3>
<p> </p>
<p>Крылатаю птушкаю весць</p>
<p>Куты абляцела ў Навінках.</p>
<p>Хвала партызанам і чэсць</p>
<p>У іх гераічных учынках!</p>
<p> </p>
<p>Выходзяць са шчылін людцы,</p>
<p>Са сховаў патайных, з зямлянак.</p>
<p>Не людзям – фашыстам канцы,</p>
<p>Стаў іх прад народам на ганак!</p>
<p> </p>
<p>Няхай людзі бачаць усе</p>
<p>Фашысцкіх забойцаў, бандытаў</p>
<p>У голай звярынай красе</p>
<p>I плюнуць у твар ім адкрыта.</p>
<p> </p>
<p>Уперадзе едзе Кандрат</p>
<p>На коніку шустрым буланым,</p>
<p>За ім партызанскі атрад,</p>
<p>З атрадам ідзе і Мар’яна.</p>
<p> </p>
<p>Аточаны шчыльнай сцяной</p>
<p>Палонныя – іх тут чатыры,</p>
<p>Начальства з машыны штабной</p>
<p>З крыжамі на чорных мундзірах.</p>
<p> </p>
<p>Не дужа ваяцкі іх від,</p>
<p>Ідуць, апусціўшы галовы.</p>
<p>Ці думаў пракляты бандыт,</p>
<p>Што люд яго скруціць вясковы?</p>
<p> </p>
<p>Патрапіць у сець мужыка!</p>
<p>I горш за ўсё – баба і тая</p>
<p>Глядзіць на яго звысака,</p>
<p>З ім побач ідзе і ўшчувае!</p>
<p> </p>
<p>– Чаго ж ты кульгаеш, здыхляк?</p>
<p>Прыкінуўся, бач, сіратою,</p>
<p>Нясе галаву, нібы гляк.</p>
<p>Хадзіць не прывык пехатою?</p>
<p> </p>
<p>Падумаеш – гога які...</p>
<p>Уй, морда, фашысцкая храпа! –</p>
<p>Мар’яна таўчэ пад бакі</p>
<p>Штабіста, барона фон Крапа.</p>
<p> </p>
<p>Не ведае, хто гэты хват,</p>
<p>Ды кроў яе так і ўскіпае:</p>
<p>Фашыст, дык вядома – ён гад,</p>
<p>I слава яго ўжо такая.</p>
<p> </p>
<p> </p>
<p>* * *</p>
<p> </p>
<p>На горцы пад хвояй старой</p>
<p>Сабраўся ўстрывожаны люд.</p>
<p>Глядзяць – курыць пыл пад гарой,</p>
<p>Выпоўзваюць людзі на груд.</p>
<p> </p>
<p>Прапаў ты, народ-бедалага.</p>
<p>Аж бачаць – бадай вас багі, –</p>
<p>То ж наскія хлопцы ў сярмягах</p>
<p>Фашыста ўзялі ў абцугі.</p>
<p> </p>
<p>I сам Белавус тут. Саскочыў</p>
<p>З буланага коніка ўміг,</p>
<p>На ворагаў злосна ўзняў вочы,</p>
<p>Лагодна зірнуў на сваіх.</p>
<p> </p>
<p>Малюнак тут быў сакавіты:</p>
<p>Узброены стан партызан.</p>
<p>Сярод іх Гіляры, Мікіта,</p>
<p>Мікола, Ўладзімер, Іван.</p>
<p> </p>
<p>Усе пагарэльцы сышліся,</p>
<p>Цікава ж пабачыць зблізка</p>
<p>Фашысцкага злоснага рыся</p>
<p>I што на ім – поўсць ці луска?</p>
<p> </p>
<p>А катам не дужа тут ёмка,</p>
<p>I чуюць – не будзе дабра!</p>
<p>Да іх падыходзіць дзед Сёмка</p>
<p>I кажа: «Прыйшла вам пара!</p>
<p> </p>
<p>А як жа ваш Гітлер свінячы?</p>
<p>Не здох яшчэ гіцаль-барбос?</p>
<p>Вазьмі ж яму з пальца астачы!»</p>
<p>I фігу даў кату пад нос.</p>
<p> </p>
<p>Дзед Сёмка маленькі, вяртлявы,</p>
<p>Бародка, як моху касмык,</p>
<p>Прыдатны на смешныя справы,</p>
<p>Вядомы дзівак-жартаўнік.</p>
<p> </p>
<p>Успыхнуў фон Крап, а дзед Сёмка</p>
<p>Пранізвае зрокам яго.</p>
<p>Народ падбадзёрвае громка</p>
<p>Паважнага дзеда свайго.</p>
<p> </p>
<p>– Пастой, ягамосцю, дай гляну:</p>
<p>А ці не ты, васпан, той гад,</p>
<p>Што нас па фашысцкаму плану</p>
<p>Паліў тут дзён колькі назад? –</p>
<p> </p>
<p>Пытае дзед Сёмка фон Крапа.</p>
<p>Сумеўся фон Крап: – О не, не!</p>
<p>– Што некаеш, падла з гестапа?</p>
<p>Другому хлусі, а не мне...</p>
<p> </p>
<p>Зірнеце, людцы, на яго вы:</p>
<p>То ж ён, той падлюга, той кат,</p>
<p>Што фрыцам сваім безгаловым</p>
<p>Падпальваць нас выдаў загад!</p>
<p> </p>
<p>Іванку твайго, чуй, Кандраце,</p>
<p>Ён, гіцаль, звярына, спаліў.</p>
<p>Знарок зачыніў яго ў хаце.</p>
<p>I хату бензінам абліў.</p>
<p> </p>
<p>Не верыце, можа? Пад каскай</p>
<p>На лбе запрымеціў я знак...</p>
<p>А ну, ягамосцю, будзь ласкаў,</p>
<p>Знімі свой фашысцкі каўпак.</p>
<p> </p>
<p>Унурыўся вораг, ні слова,</p>
<p>Стаіць, нібы ўкопаны слуп.</p>
<p>Дзед хоп за раменьчык! Гатова.</p>
<p>Прадстаў прад людзьмі душагуб.</p>
<p> </p>
<p>Як вецер перад навальніцай,</p>
<p>Народ анямела прыціх:</p>
<p>Чырвоны рубец на лбу фрыца</p>
<p>У ярасць прыводзіць усіх.</p>
<p> </p>
<p> </p>
<p>* * *</p>
<p> </p>
<p>Стаіць Белавус задумлёны.</p>
<p>Руіны, дзе вокам ні кіне.</p>
<p>Шкада ж не будынкаў, не клёнаў,</p>
<p>Баліць яго сэрца па сыне.</p>
<p> </p>
<p>Вось стлелая кучка саломы.</p>
<p>Сыночка яна прыкрывала!..</p>
<p>Глядзіць Белавус нерухомы,</p>
<p>Журба яму душу скавала.</p>
<p> </p>
<p>«Не ўгледжу больш я тваіх вочак…</p>
<p>О, як ты пакутаваў, любы».</p>
<p>Адно толькі слова: «сыночак»</p>
<p>Шапочуць бацькоўскія губы.</p>
<p> </p>
<p>А чым яго мыслі заняты?</p>
<p>Выдумвае ворагу кару.</p>
<p>«Пастой жа, звяруга пракляты,</p>
<p>Падсыплю і я табе жару!»</p>
<p> </p>
<p>– Эй,– кінуў ён клік цераз поле,</p>
<p>Махае народу рукою:</p>
<p>– Сюды іх вядзеце, даволі!</p>
<p>Канчаць будзем з гэтай брыдою!</p>
<p> </p>
<p>I натаўп, пачуўшы каманду,</p>
<p>Шыбуе на голас Кандратаў,</p>
<p>Вядзе ачумелую банду</p>
<p>Фашысцкіх забойцаў і катаў.</p>
<p> </p>
<p>Зірнуў Белавус на іх твары,</p>
<p>I ярасць яго ахапіла.</p>
<p>Ён кінуў ім злосна: – Пачвары!</p>
<p>Якая вас ведзьма радзіла?</p>
<p> </p>
<p>Вы думалі, вам няма роўных</p>
<p>I ўсё вам дазволена ў свеце?..</p>
<p>Вы ніжай жывёлін бясслоўных,</p>
<p>Вы – трупныя чэрві, вы – смецце!</p>
<p> </p>
<p>I, бліснуўшы грозна вачамі,</p>
<p>Прыказвае цвёрда канвою:</p>
<p>– Барона скаваць абручамі,</p>
<p>Павесіць на ёмкую хвою.</p>
<p> </p>
<p>Бязлюдна і пуста ў Навінках –</p>
<p>Падаўся народ у гушчэчы.</p>
<p>Аб спаленых мірных будынках</p>
<p>Гамоняць адны толькі печы.</p>
<p> </p>
<p> </p>
<h3><a id="chapter8"></a>VIII</h3>
<p> </p>
<p>Як горка жыць адарваным</p>
<p>Ад роднай зямлі!</p>
<p>Зямля мая, ты уся ў ранах,</p>
<p>У язвах палі!</p>
<p> </p>
<p>Як ноч, знямелі сядзібы</p>
<p>У жальбе руін,</p>
<p>А здзірванелыя скібы</p>
<p>Гадуюць палын.</p>
<p> </p>
<p>Смуткуюць вольхі і лозы</p>
<p>Над срэбрам азёр.</p>
<p>Глядзіць на шлях, бы праз слёзы,</p>
<p>Бярэзін дазор.</p>
<p> </p>
<p>Адзеты лéсныя шаты</p>
<p>У полаг смугі.</p>
<p>На крыж цябе ўзнеслі каты,</p>
<p>Мой люд дарагі.</p>
<p> </p>
<p>Ды не сагнуў жа ты стану</p>
<p>Прад Гітлерам-псом</p>
<p>I даў адказ свой тырану</p>
<p>Грымотным агнём.</p>
<p> </p>
<p>Здушыў ты, як абцугамі,</p>
<p>Гарляк чужакоў.</p>
<p>Хіснуўся дол пад нагамі</p>
<p>Фашысцкіх ваўкоў.</p>
<p> </p>
<p>Браты мае і сястрыцы!</p>
<p>Ударым жа ўраз,</p>
<p>Наблізім радасць дзянніцы,</p>
<p>Світання наш час.</p>
<p> </p>
<p>Ой, горка жыць адарваным</p>
<p>Ад роднай зямлі.</p>
<p>Зямля мая, ты на ранах,</p>
<p>У язвах палі.</p>
<p> </p>
<p>Дазволь жа мне хоць здалёку</p>
<p>Прыпасці шчакой</p>
<p>Да ран і язвін глыбокіх</p>
<p>I зліцца з табой.</p>
<p> </p>
<p> </p>
<p>* * *</p>
<p> </p>
<p>Павольна ішоў Цімох з логу.</p>
<p>А што ж яму далей чыніць?</p>
<p>Нажыў яшчэ гора-трывогу,</p>
<p>Яшчэ адну выснаваў ніць.</p>
<p> </p>
<p>А ніці ж усе ў перамоце,</p>
<p>На кожнай з іх петлі, вузлы,</p>
<p>Нібы на закручаным дроце,</p>
<p>I цягнуцца з цёмнай імглы.</p>
<p> </p>
<p>Цімох прыпыніўся, паслухаў,</p>
<p>Хоць і падганяў яго страх, –</p>
<p>Нідзе ані зыку, ні руху,</p>
<p>Адзін толькі звон у вушах.</p>
<p> </p>
<p>Цімохавы мыслі міжволі</p>
<p>Снуюцца вакол Жыгуна.</p>
<p>Намучыў Жыгун і даволі,</p>
<p>Сабакам жа доля адна.</p>
<p> </p>
<p>Ці мала шалаецца зброду?</p>
<p>Каму ён патрэбен, той гной?</p>
<p>Забіў – і канцы-сляды ў воду,</p>
<p>I падлаю меней адной,</p>
<p> </p>
<p>Падумаеш, гога якая!</p>
<p>Абраўся яшчэ камандзір!</p>
<p>На карк табе сеў, панукае</p>
<p>I гоніць у пекла, у вір.</p>
<p> </p>
<p>Прывык ты чужымі рукамі</p>
<p>Выгортваць арэхі з агню.</p>
<p>Не, дудкі, мы самі з вусамі</p>
<p>I ведаем вашу радню!</p>
<p> </p>
<p>Не будзеш сядзець ты занозай</p>
<p>На карку маім, на гарбе...</p>
<p>Такою развагай цвярозай</p>
<p>Цімох заспакойваў сябе.</p>
<p> </p>
<p>Ды ўспомніў ён раптам гестапа.</p>
<p>Што будзе, калі сапраўды</p>
<p>Пранюхае прагная ляпа,</p>
<p>На троп нападзе, на сляды?</p>
<p> </p>
<p>Цімоху аж горача стала,</p>
<p>Няма яму выйсця нідзе,</p>
<p>I цемра дарогу заслала,</p>
<p>Не ведае сам, куды йдзе.</p>
<p> </p>
<p> </p>
<p>* * *</p>
<p> </p>
<p>Тры дні і тры ночы</p>
<p>Бадзяўся Цімох,</p>
<p>Спакою, прытулку</p>
<p>Знайсці ён не мог.</p>
<p> </p>
<p>Даймалі сумненні,</p>
<p>Трывогі і страх.</p>
<p>Жыгун і гестапа</p>
<p>Стаялі ў вачах.</p>
<p> </p>
<p>Палохаў Цімоха</p>
<p>Будынак і куст,</p>
<p>I шолах патайны,</p>
<p>I сцішаны хруст.</p>
<p> </p>
<p>Баяўся ён ночы</p>
<p>I яснага дня,</p>
<p>Здавалася ўсюды</p>
<p>Яму западня.</p>
<p> </p>
<p>Баяўся чужынцаў,</p>
<p>Баяўся сваіх –</p>
<p>Адсечаны сцежкі,</p>
<p>Дарогі да іх.</p>
<p> </p>
<p>Развеяна слава</p>
<p>Фальшывая ў дым,</p>
<p>Што вораг не будзе</p>
<p>Пабіты нікім.</p>
<p> </p>
<p>А вораг ёсць вораг:</p>
<p>Ён жорстак і лют.</p>
<p>Пацягнуць фашысцкую</p>
<p>Плойму на суд.</p>
<p> </p>
<p>I ўсім, хто быў з ёю,</p>
<p>Каюк і – амін.</p>
<p>Усе гэта кажуць</p>
<p>У голас адзін...</p>
<p> </p>
<p>Ой, многа, як многа</p>
<p>Для думак дарог!</p>
<p>Не спыніць іх лёту</p>
<p>Ніякі парог.</p>
<p> </p>
<p>Цімохавы думкі</p>
<p>Снуюцца, як рой,</p>
<p>Збіваюць Цімоха</p>
<p>З дарогі старой.</p>
<p> </p>
<p>Куды ж падавацца?</p>
<p>I дзе той куток,</p>
<p>Што даў бы Цімоху</p>
<p>Спакою шматок?</p>
<p> </p>
<p> </p>
<p>* * *</p>
<p> </p>
<p>З аглядкаю ранняй парой</p>
<p>Пляцецца Цімох да Навінак.</p>
<p>I бачыць – на хвоі старой</p>
<p>Гайдаецца штось між галінак!</p>
<p> </p>
<p>Цікавасць Цімоха ўзяла,</p>
<p>Падходзіць бліжэй, пазірае:</p>
<p>Вісіць на суку, як пчала,</p>
<p>Сагнутая постаць дзіўная.</p>
<p> </p>
<p>Разгледзеў – вісіць чалавек,</p>
<p>Упол перавязаны дротам.</p>
<p>Жах доўбняй Цімоха падсек,</p>
<p>Абліўся халодным ён потам.</p>
<p> </p>
<p>Хто ж гэта павешан і кім?</p>
<p>О Госпадзі, што за пачвара!</p>
<p>І чуе Цімох – і над ім</p>
<p>Звісае няўхільная кара.</p>
<p> </p>
<p>Яшчэ раз ён глянуў на труп,</p>
<p>На стлелыя рэшткі адзежы –</p>
<p>Ні твару, ні носа, ні губ,</p>
<p>І вогнішча след яшчэ свежы.</p>
<p> </p>
<p>Цімох падаецца назад,</p>
<p>Каб хвою пакінуць старую,</p>
<p>А вісельнік, нібы той гад,</p>
<p>Цімохавы зрэнкі чаруе.</p>
<p> </p>
<p>Стаіць ён, а на галаве</p>
<p>Сама паднімаецца шапка,</p>
<p>I хвоя, здаецца, плыве,</p>
<p>Цімоху ківаючы лапкай.</p>
<p> </p>
<p>I хто ж ён такі і за што</p>
<p>Прызначана кара такая?</p>
<p>Пытае Цімох разоў сто</p>
<p>I марна адказу чакае.</p>
<p> </p>
<p>Над лесам снуецца крумкач</p>
<p>I будзіць заглухлыя крэсы –</p>
<p>Пачуў ён трупяціну, бач,</p>
<p>I кліча сяброў сваіх з лесу.</p>
<p> </p>
<p>Над лесам смуга, нібы пыл,</p>
<p>I лес нешта страшнае тоіць.</p>
<p>Рвануўся Цімох з усіх сіл</p>
<p>Ды далей ад страшнае хвоі!</p>
<p> </p>
<p> </p>
<h3><a id="chapter9"></a>IX</h3>
<p> </p>
<p>Не ведае сам, якім дзівам</p>
<p>I што пацягнула да лога.</p>
<p>Прыйшоў Цімох, стаў над абрывам,</p>
<p>Каб глянуць на «друга» былога.</p>
<p> </p>
<p>Глядзіць ён, абводзіць вачамі</p>
<p>Дно страшнага рову і ямы,</p>
<p>А лог нібы грозіць карчамі</p>
<p>Цімоху за цёмныя плямы.</p>
<p> </p>
<p>Здзівіўся Цімох і затросся:</p>
<p>Няма Жыгуна! Што за дзіва?</p>
<p>Пачухаў ён лоб, пераноссе</p>
<p>Ды ў лог апускаецца жыва.</p>
<p> </p>
<p>Спусціўся, агледзеў мясціну –</p>
<p>I духу няма Жыгунова!</p>
<p>Цімох скамянеў на хвіліну,</p>
<p>У мыслях не вымавіць слова.</p>
<p> </p>
<p>Якая ж магла быць праява?</p>
<p>Няўжо ачуняў недабіты?</p>
<p>Тады, брат, прапашчая справа,</p>
<p>I ногі хутчэй вынасі ты.</p>
<p> </p>
<p>I раптам гарэлая хвоя</p>
<p>Мільгнулася ў думках нясмела:</p>
<p>А ці не Жыгунова ліхое</p>
<p>На ёй там гайдаецца цела?</p>
<p> </p>
<p>На момант лягчэй яму стала,</p>
<p>Трывога на міг адлягае,</p>
<p>Ды новая прэцца навала,</p>
<p>Уражвае думка другая.</p>
<p> </p>
<p>Калі Жыгуна, як шпіёна,</p>
<p>У лесе ўзялі партызаны,</p>
<p>То ўжо не мінулі закона,</p>
<p>Дапрос учынілі старанны.</p>
<p> </p>
<p>Жыгун жа «дружка» не пакрые:</p>
<p>Ён выдаў яго з галавою...</p>
<p>Праступкі ўсплываюць старыя,</p>
<p>Зноў бачыць Цімох труп і хвою.</p>
<p> </p>
<p>Куды б ён ні кінуўся – крута,</p>
<p>Усюды дрыгвяныя багны,</p>
<p>Усюды страхоцце, пакута,</p>
<p>А ўсё з-за таго, што ён прагны.</p>
<p> </p>
<p> </p>
<p>* * *</p>
<p> </p>
<p>Глухімі дарожкамі, хмызам,</p>
<p>Мінаючы пляц-касагор,</p>
<p>Павольна, з аглядкамі, нізам</p>
<p>Цімох падаецца ў свой двор.</p>
<p> </p>
<p>На месце і брама і хата</p>
<p>I клуня з дзіравай страхой.</p>
<p>Будынкі яго стараваты,</p>
<p>I сцены ўзяліся трухой.</p>
<p> </p>
<p>Не час цяпер думаць пра гэта –</p>
<p>Не тое Цімоху карціць:</p>
<p>Цімохава песенька спета,</p>
<p>I болей яму тут не жыць.</p>
<p> </p>
<p>Не горне старая хаціна,</p>
<p>Хоць кожны ў ёй кут абагрэт.</p>
<p>I ў клуні варожая міна,</p>
<p>I ўсюды няпэўнасці след.</p>
<p> </p>
<p>Здаецца, за кожнай сцяною,</p>
<p>З-пад кожнай падрубы, страхі</p>
<p>Са здрадніцкай чорнай маною</p>
<p>Глядзіць на яго хтось ліхі.</p>
<p> </p>
<p>Прыйшоў жа Цімох для нарады,</p>
<p>Каб жончына слова пачуць:</p>
<p>Душа яго прагла спагады –</p>
<p>Такая ў ёй цемра і жудзь!</p>
<p> </p>
<p>Ён зрокам навокала кінуў,</p>
<p>Сядзібы абвёў кругазор,</p>
<p>А потым аклікнуў Грыпіну –</p>
<p>Бязлюдзен і пуст яго двор.</p>
<p> </p>
<p>Украдкам шыбуе да хаты.</p>
<p>Цімоха агортвае страх:</p>
<p>Замок адамкнёны, разняты</p>
<p>На клямцы вісіць пры дзвярах.</p>
<p> </p>
<p>А дзверы пагульваюць з ветрам:</p>
<p>То стукнуцца злёгку ў касяк,</p>
<p>То ўзад пададуцца з паўметра</p>
<p>Ды тоненька піскнуць: басяк!</p>
<p> </p>
<p>I ў хаце было ўсё на месце,</p>
<p>А жонкі не бачна нідзе.</p>
<p>Цімоху штось цюкнула ўрэшце –</p>
<p>Да жончынай скрыні ідзе.</p>
<p> </p>
<p>Крануў – узнімаецца вечка!</p>
<p>Угору падняў і ўзамлеў:</p>
<p>Глядзіць ён – пустое гняздзечка,</p>
<p>Прасторнае стала, як хлеў.</p>
<p> </p>
<p>I сам Цімох стаўся, як скрыня:</p>
<p>Расчынены ўвесь і пусты...</p>
<p>Пакінула дом гаспадыня,</p>
<p>Забрала ўсе хусты, халсты!</p>
<p> </p>
<p>Не скарбаў жа тых яму шкода,</p>
<p>Не трантаў фамільных, дабра –</p>
<p>Адзін ён, гнілая калода,</p>
<p>Адна на ёй толькі кара.</p>
<p> </p>
<p>Стаіць ён, як слуп, каля скрыні</p>
<p>I ў скрыню ўжо больш не глядзіць,</p>
<p>А родная хата – пустыня.</p>
<p>Каго ж дакараць і судзіць?</p>
<p> </p>
<p>Жыгун і гестапа, і хутар,</p>
<p>I Гітлер адходзіць убок.</p>
<p>На сэрцы адна каламута,</p>
<p>Наперадзе – немасць і мрок.</p>
<p> </p>
<p>Каму ж ён патрэбен, туляга?</p>
<p>Нашто яго носіць зямля?</p>
<p>Хутчэй бы спусцілася шляга:</p>
<p>Ён не чалавек ужо – тля.</p>
<p> </p>
<p>I раптам яго зноў, як пуга,</p>
<p>Жахлівая мысль апякла,</p>
<p>I постаць праклятага «друга»</p>
<p>У памяці зразу ўсплыла.</p>
<p> </p>
<p>А можа то ён праз гестапа</p>
<p>Падстроіў зноў штучкі свае</p>
<p>I з хітрасцю нейкаю сцапаў</p>
<p>Грыпіну з пасагам яе?</p>
<p> </p>
<p>У мыслях пайшла суматоха</p>
<p>Гудзе галава, нібы кадзь,</p>
<p>I страх забірае Цімоха,</p>
<p>Збавенне адно – уцякаць!</p>
<p> </p>
<p> </p>
<h3><a id="chapter10"></a>X</h3>
<p> </p>
<p>На доўгія вёрсты і мілі</p>
<p>Раскінуў лес-волат шатры.</p>
<p>Шмат горак, нізінак закрылі</p>
<p>Панурая пушча, бары.</p>
<p> </p>
<p>Дуброў у ім безліч цяністых,</p>
<p>Палянак вясёлых, як май,</p>
<p>Дзе звешвае лісцяў маністы</p>
<p>Купчасты бярозавы гай.</p>
<p> </p>
<p>Не мераны лéсныя гоні,</p>
<p>Не лічаны нетры балот,</p>
<p>Дзе гнуткія лозы гамоняць</p>
<p>I шэпча штось багне чарот.</p>
<p> </p>
<p>А колькі дарожак і сцежак,</p>
<p>Усланых шаўкамі травы!</p>
<p>I ногі і колы цялежак</p>
<p>Тут клалі адбітак жывы.</p>
<p> </p>
<p>У светлыя мірныя часы</p>
<p>Праз лесныя гоні-бары</p>
<p>Дарожак паклаліся пасы</p>
<p>I вузенькіх сцежак шнуры.</p>
<p> </p>
<p>А зараз яны анямелі,</p>
<p>Прысыпаны ігламі хвой,</p>
<p>I коўрык з зялёнай кудзелі</p>
<p>Мурожнаю выткан травой.</p>
<p> </p>
<p>З узгорка павольнай хадою</p>
<p>Спускаецца ўніз чалавек</p>
<p>З казлінай бародкай рудою,</p>
<p>З павязкай амаль да павек.</p>
<p> </p>
<p>Адзет ён не дужа багата:</p>
<p>Шкарпэткі да самых калень,</p>
<p>У выступках схованы пяты,</p>
<p>Паверх гімнасцёркі рамень.</p>
<p> </p>
<p>А сам ён ні рыжы, ні русы,</p>
<p>I зрок яго трохі касы,</p>
<p>Ды быстры і востры, а вусы –</p>
<p>Ячменныя два каласы.</p>
<p> </p>
<p>Ідзе чалавек бестурботны,</p>
<p>Разглядвае лес векавы,</p>
<p>Сустрэчных дарожак палотны,</p>
<p>Узгоркаў, лагчын астравы.</p>
<p> </p>
<p>Скаціўшыся з горкі, дарога</p>
<p>Убок забірае лявей,</p>
<p>Пад засенню лесу глухога</p>
<p>Становіцца цішай, страшней.</p>
<p> </p>
<p>Чым далей, лес болей гусцее,</p>
<p>Галіны заплёўшы ўгары.</p>
<p>Карчы, нібы голавы змея,</p>
<p>Глядзяць з-за шурпатай кары.</p>
<p> </p>
<p> </p>
<p>* * *</p>
<p> </p>
<p>Заціхлі, заглухлі Навінкі,</p>
<p>Падаўся народ хто куды.</p>
<p>Дзічэюць дарог каляінкі,</p>
<p>I стынуць людскія сляды.</p>
<p> </p>
<p>Адзін толькі вецер гайдае</p>
<p>Галіны купчастых прысад</p>
<p>Ды свежая рунь травяная</p>
<p>Руніць каля спаленых хат.</p>
<p> </p>
<p>А збоку гарэлая хвоя</p>
<p>I труп на дзіўным абручы,</p>
<p>Над трупам па пары, па трое</p>
<p>Спраўляюць свой пір крумкачы.</p>
<p> </p>
<p>Але не забыты пасёлак:</p>
<p>Глядзіць на яго хоць здалёк</p>
<p>Пад вечар ці ў ранішні золак</p>
<p>Былых жыхароў яго зрок.</p>
<p> </p>
<p>Употай і ўласнаю воляй</p>
<p>Дзед Сёмка ў разведкі хадзіў:</p>
<p>Разведка не шкодзіць ніколі,</p>
<p>А ў ёй ты нагледзішся дзіў.</p>
<p> </p>
<p>Апроч таго, час небяспечны –</p>
<p>Ці мала цяпер шантрапы?</p>
<p>I лес табе служыць не вечна,</p>
<p>Калі яшчэ сам ты сляпы.</p>
<p> </p>
<p>Збірае дзед, ходзячы, весці,</p>
<p>Дзе, як яно, што і куды,</p>
<p>Каб потым сваім іх занесці –</p>
<p>Чаго-небудзь варт і дзяды.</p>
<p> </p>
<p>Знаць намысел ворага – сіла:</p>
<p>Тады не налучыць бяда.</p>
<p>Развагу і зрок абвастрыла</p>
<p>У дзеда разведка-хада.</p>
<p> </p>
<p>Ідзе ён, мудрэц-самародак,</p>
<p>I думкі з ім разам ідуць,</p>
<p>Спакой жа лясны так салодак,</p>
<p>Адны толькі мошкі гудуць.</p>
<p> </p>
<p>I так мілагучна, нягромка</p>
<p>Па лесе іх песня звініць.</p>
<p>I раптам спыніўся дзед Сёмка,</p>
<p>Разваг абарвалася ніць.</p>
<p> </p>
<p>Зірнуў – чалавек у павязцы</p>
<p>Стаіўся за шуркай карчоў.</p>
<p>Якой яму трэба тут трасцы?</p>
<p>Чаго ён у пушчу прыйшоў?</p>
<p> </p>
<p>Стаіўся і дзед за ялінай,</p>
<p>З прышэльца не зводзіць вачэй,</p>
<p>А той з неспакойнаю мінай</p>
<p>Наровіць схавацца шпарчэй.</p>
<p> </p>
<p>Ён хутка нырае пад шурку,</p>
<p>Прылёг, падаецца ў траву,</p>
<p>Пад выварат шусь у пячурку!</p>
<p>Ды ніжай угнуў галаву.</p>
<p> </p>
<p>– Ці бач ты! – здзівіўся дзед трохі:</p>
<p>– Які ж укусіў цябе здрок?</p>
<p>Адкуль і якія спалохі</p>
<p>Прымусілі кінуцца ў скок?</p>
<p> </p>
<p>Зірнуў дзед налева, направа –</p>
<p>Стаяць адны толькі камлі.</p>
<p>Ні ляды, ні зараслі-травы</p>
<p>Адказу яму не далі.</p>
<p> </p>
<p>У лесе нідзе нікагутка.</p>
<p>Маўкліва, спакойна вакруг,</p>
<p>I дзед азіраецца пудка –</p>
<p>Ці то чалавек, ці злы дух?</p>
<p> </p>
<p> </p>
<h3><a id="chapter11"></a>XI</h3>
<p> </p>
<p>Успомню я лес Беларусі,</p>
<p>Вайду ў яго храм</p>
<p>I нізка лясам пакланюся,</p>
<p>Хвалу ім аддам.</p>
<p> </p>
<p>З маленства запалі мне ў памяць</p>
<p>Іх шум, галасы.</p>
<p>Скрозь прошласці смужную замець</p>
<p>Пяюць мне лясы.</p>
<p> </p>
<p>Ні далеч, ні час не заслоняць</p>
<p>Мне родных бароў.</p>
<p>Жывуць яны ў сэрцы, гамоняць,</p>
<p>Як дружба сяброў.</p>
<p> </p>
<p>Стаяць у вачах баравіны,</p>
<p>Стуліўшы вярхі.</p>
<p>Я бачу прыгожасць тканіны,</p>
<p>Што выткалі мхі.</p>
<p> </p>
<p>Дарожак лясных павароты</p>
<p>З духмянай травой,</p>
<p>Кузурак, мурашак турботы</p>
<p>У засені хвой.</p>
<p> </p>
<p>Калі ж над зямлёю расніцы</p>
<p>Падыме вясна</p>
<p>I ціха зірне ў аканіцы</p>
<p>Зімовага сна,</p>
<p> </p>
<p>Тады анямелыя лоны</p>
<p>Дух будзіць лясны</p>
<p>I ходзяць ледзь чутныя звоны</p>
<p>К сасне ад сасны.</p>
<p> </p>
<p>I дрогне снег пухлы, зярністы,</p>
<p>Бяжыць ад камля.</p>
<p>Бруснічніка ліст урачыста</p>
<p>Выносіць зямля.</p>
<p> </p>
<p>Раскрыюцца нетры лясныя,</p>
<p>І пах нясуць смол,</p>
<p>I гукі вясны патайныя</p>
<p>Гамоняць вакол.</p>
<p> </p>
<p>Здаецца, на дрэве ў галінах</p>
<p>Сядзяць гусляры,</p>
<p>I песня аб нейкіх былінах</p>
<p>Плыве ў гушчары.</p>
<p> </p>
<p>А лес у шчаслівым зняменні</p>
<p>Расчыніць харом,</p>
<p>Дзе людзі і травы, стварэнні</p>
<p>Знаходзяць свой дом.</p>
<p> </p>
<p>Не раз у дзяціныя годы</p>
<p>I ў дні сталых лет</p>
<p>Хадзіў я ў лясныя паходы,</p>
<p>Нёс пушчам прывет.</p>
<p> </p>
<p>I часта сумотныя думы</p>
<p>I горкі настрой</p>
<p>Развейвалі ціхія шумы</p>
<p>Жычлівых мне хвой.</p>
<p> </p>
<p>Дык як жа не ўспомніць сягоння</p>
<p>Лес роднай зямлі,</p>
<p>Дзе людзі ад чорнай пагоні</p>
<p>Прытулак знайшлі!</p>
<p> </p>
<p> </p>
<p>* * *</p>
<p> </p>
<p>На скорую руку з галінак</p>
<p>Пастаўлен у лесе будан.</p>
<p>Тут мае свой штаб і прыпынак</p>
<p>Атрад маладых партызан.</p>
<p> </p>
<p>Пры ўходзе пад небам адкрытым</p>
<p>Укопан у землю слупок,</p>
<p>Да слупа дзве дошкі прыбіты,</p>
<p>I зроблен з жардзін тапчанок.</p>
<p> </p>
<p>Спраўляліся борзда з заказам</p>
<p>Мікіта і дзед Купрыян,</p>
<p>I ўсё гэта, ўзятае разам, –</p>
<p>Штабны кабінет партызан.</p>
<p> </p>
<p>Сядзіць за сталом саматужным</p>
<p>Смуглявы Кандрат Белавус,</p>
<p>А збоку на варце Калюжны,</p>
<p>Трафеяў прад ім цэлы стус.</p>
<p> </p>
<p>Бацькоўскае гора Кандрата</p>
<p>Аселася дзесь у душы.</p>
<p>Лягчэй, што фашысцкага ката</p>
<p>Навек пахавалі ў глушы.</p>
<p> </p>
<p>Але гэта толькі – задатак,</p>
<p>Не так адплаціць трэба ім</p>
<p>За слёзы ўдоў, сірат і матак,</p>
<p>За здзек над народам усім.</p>
<p> </p>
<p>Кандрат запісаў штось у кніжку,</p>
<p>Падняў на Калюжнага зрок.</p>
<p>– Дык ёсць, кажаш, порах, брацішку?</p>
<p>Ну, як: паваюем, Пятрок?</p>
<p> </p>
<p>– Чаму ж не? Абы загадалі! –</p>
<p>Азваўся юнак,  вартавы,</p>
<p>I вочы яго заблішчалі,</p>
<p>Як дзве незабудкі з травы.</p>
<p> </p>
<p>– А вось дай уладзімся трохі,</p>
<p>Наб’ем яшчэ ворагу гуз.</p>
<p>Сам думае: знай, хлопцы-жохі.</p>
<p>Даволен Кандрат Белавус.</p>
<p> </p>
<p>Прыйшоўся яму даспадобы</p>
<p>Вось гэты спакойны юнак.</p>
<p>А колькі агню ў ім і злобы</p>
<p>Да прагных фашысцкіх сабак!</p>
<p> </p>
<p>Лагодны, адкрыты хлапчына,</p>
<p>I фальшу няма ў ім ні-ні.</p>
<p>Ён чымсьці нагадвае сына,</p>
<p>Што каты спалілі ў агні.</p>
<p> </p>
<p>Жычліва кіўнуў вартавому</p>
<p>I далей ідзе камандзір,</p>
<p>Бо трэба ж даць лад свайму дому,</p>
<p>Абжыць неабжыты пустыр.</p>
<p> </p>
<p>I думкі і розныя планы</p>
<p>Снуюцца ў яго галаве.</p>
<p>Народ жа ідзе ў партызаны,</p>
<p>Не духам святым ён жыве.</p>
<p> </p>
<p>I сувязі трэба наладзіць,</p>
<p>Газетку б сваю мець, плакат.</p>
<p>Тады будзе сіла ў атрадзе,</p>
<p>Калі будзе чоткі ў ім лад.</p>
<p> </p>
<p>Завёў Белавус дысцыпліну,</p>
<p>Гультайства не зносіць ні-ні,</p>
<p>Сваю баявую сябрыну</p>
<p>Сам вучыць у вольныя дні.</p>
<p> </p>
<p>А зараз рыдлёўка грунт верне,</p>
<p>Капаюць пячору пад склад,</p>
<p>Зямлянкі пад кухню, майстэрні,</p>
<p>Бо люду ж бяздомнага шмат.</p>
<p> </p>
<p> </p>
<p>* * *</p>
<p> </p>
<p>Усё кіраўніцтва атрада –</p>
<p>Кандрат, Сыманец-палітрук,</p>
<p>Начальнік разведкі Гарвада,</p>
<p>Штабіст Мікалай Астапчук –</p>
<p> </p>
<p>Па лагеру ходзіць паважна,</p>
<p>Набытак аглядвае свой:</p>
<p>Майстэранькі з цэхам партняжным,</p>
<p>Зямлянкі і лазню між хвой.</p>
<p> </p>
<p>Мікіта з старым Купрыянам</p>
<p>З камісіяй робяць абход.</p>
<p>Яны на карысць партызанам</p>
<p>Не мала паклалі турбот.</p>
<p> </p>
<p>I гордасцю свецяцца твары</p>
<p>Старых і сумленных майстроў.</p>
<p>Ніхто ім не скажа – няздары,</p>
<p>Не зганіць іх рук, тапароў.</p>
<p> </p>
<p>Адзначылі іх ўсенародна,</p>
<p>I іх так узрушыў той стан:</p>
<p>Была ім прысвоена годнасць</p>
<p>Пачэсных байцоў-партызан.</p>
<p> </p>
<p>Расце партызанская сіла,</p>
<p>Народная помста гудзе.</p>
<p>Парвецца фашысцкая жыла!</p>
<p>Не быць ваўкаўю ў грамадзе!</p>
<p> </p>
<p>Як іскры з-пад молата ў кузні,</p>
<p>На мітынгу словы ляцяць,</p>
<p>I сэрца расходзіцца мужней</p>
<p>I мужнасці носіць пячаць.</p>
<p> </p>
<p>Пад шапкамі змоўкшага бору,</p>
<p>На мшыстым памосце лясным</p>
<p>Злучыла нячутае гора</p>
<p>Народ наш пачуццем адным.</p>
<p> </p>
<p>На пні прымасціўся Гарвада,</p>
<p>Сярэдняга росту, худы,</p>
<p>Касцісты і ёмкага складу</p>
<p>I з віду яшчэ малады.</p>
<p> </p>
<p>Парывіста шапку зрывае</p>
<p>I робіць круты паварот,</p>
<p>Замлеўшая ціш баравая</p>
<p>Схіляецца чутка на ўсход.</p>
<p> </p>
<p>– Увага, браты-партызаны!</p>
<p>Навіны прыйшлі з-пад Арла:</p>
<p>Сеў макам там Гітлер паганы,</p>
<p>Аж трасца яго затрасла.</p>
<p> </p>
<p>Ускладваў надзеі на лета,</p>
<p>I вось яно, лета, прыйшло,</p>
<p>Ды летняя песня іх спета</p>
<p>Фашысцкаму кату назло.</p>
<p> </p>
<p>Маскву прыбраць марыў, паскуда,</p>
<p>Надзець на Расію ланцуг,</p>
<p>Не выйшла – асекся, прыблуда,</p>
<p>Растрос свае кішкі, трыбух.</p>
<p> </p>
<p>Узрушаны радасцю людзі,</p>
<p>Разносіцца гук па бары,</p>
<p>I словы канаюць у гудзе,</p>
<p>I шапкі мігцяцца ўгары.</p>
<p> </p>
<p>– Браты мае! Будзьма гатовы! –</p>
<p>Гукнуў на ўвесь лес Белавус:</p>
<p>– I вось нашы простыя словы –</p>
<p>Біць з тылу паганцаў у друз!</p>
<p> </p>
<p>Біць так, каб спакою ніколі</p>
<p>Не знала нідзе пачвара,</p>
<p>Каб смерць валакла яе з поля,</p>
<p>I з лесу, і з хаты, з двара.</p>
<p> </p>
<p>Душыць акупантаў праклятых –</p>
<p>Вось покліч наш сёння якоў.</p>
<p>За кожнага бітага ката</p>
<p>Адпусціцца сорак грахоў.</p>
<p> </p>
<p>– Загадвай, давай нам задачы, –</p>
<p>Чуваць з грамады галасы:</p>
<p>– Падохне ён, Гітлер свінячы!</p>
<p>Завыюць фашысцкія псы!</p>
<p> </p>
<p>I раптам з-за комляў шурпатых</p>
<p>Выходзіць дзед Сёмка з кійком.</p>
<p>«Чаго яны гэта, вар’яты?» –</p>
<p>Мяркуе дзед Сёмка маўчком.</p>
<p> </p>
<p>А потым падходзіць к будану,</p>
<p>I выгляд у дзеда такі,</p>
<p>Што іх партызанскаму стану</p>
<p>Фашысцкія грозяць ваўкі.</p>
<p> </p>
<p> </p>
<h3><a id="chapter12"></a>XII</h3>
<p> </p>
<p>Збянтэжыўся трохі Гарвада,</p>
<p>Бо ён жа начальнік разведкі:</p>
<p>Як так? не дагледзелі гада,</p>
<p>Што ў лагер запоўз неўзаметкі.</p>
<p> </p>
<p>Нялоўка яму прад сябрамі –</p>
<p>Каб так ураніць сваю славу.</p>
<p>Сяброў ён акінуў вачамі</p>
<p>I кажа: «Што ж, зробім аблаву».</p>
<p> </p>
<p>Аблавы рабіць не прыйшлося,</p>
<p>Не ўвяла і слава разведкі:</p>
<p>Зірнулі і бачаць на плёсе –</p>
<p>Павязка, бародка, шкарпэткі.</p>
<p> </p>
<p>Паважна ідзе пад канвоем,</p>
<p>Відаць, чалавек не тутэйшы.</p>
<p>Ён з гумарам, з добрьш настроем,</p>
<p>Узняты пачуццем вышэйшым,</p>
<p> </p>
<p>Нібы ў гэтай пушчы здзічэлай</p>
<p>Жылі яго шчасце і мары,</p>
<p>I ногі ён ставіць нясмела,</p>
<p>Як быццам не дол тут – алтары.</p>
<p> </p>
<p>Канвойныя з выглядам строгім</p>
<p>Прыводзяць яго да будана</p>
<p>I стрэльбы спускаюць у ногі.</p>
<p>– Вось майце яшчэ партызана!</p>
<p> </p>
<p>«Яшчэ партызан» скалыхнуўся,</p>
<p>Штабным пакланіўся, народу –</p>
<p>Так рад ён, што тут апынуўся,</p>
<p>Дзе ёсць чалавеку больш ходу.</p>
<p> </p>
<p>Пытаюць: «Адкуль ты і хто ты?»</p>
<p>Кіўнуўся прыблуда ўсім целам.</p>
<p>– А я родам з вёскі Залёты...</p>
<p>Была, ды праз немца згарэла.</p>
<p> </p>
<p>I раптам вясёлая міна</p>
<p>Панураю стала, гаротнай,</p>
<p>I вус яго маршам трусіным</p>
<p>Закратаўся часта, журботна.</p>
<p> </p>
<p>– Ох, братцы-таварышы, гора!</p>
<p>I што толькі ён вытварае!..</p>
<p>– Пастой ты, пасля пагаворым:</p>
<p>Навіна, мы знаем, старая, –</p>
<p> </p>
<p>Спыніў Белавус: – ты спачатку</p>
<p>Скажы, як да нас сюды трапіў?</p>
<p>– Як трапіў, пытаеш? Ох, братку:</p>
<p>Патрапіш, пабыўшы ў іх лапе.</p>
<p> </p>
<p>Зірніце, – ён ткнуў на павязку:</p>
<p>– Ледзь з лагера вынес я ногі.</p>
<p>Дзе ж дзецца? Скажы, зрабі ласку?</p>
<p>I больш не было мае змогі.</p>
<p> </p>
<p>Ісці ў паліцаі і верай</p>
<p>Служыць ім на згубу народу?</p>
<p>Мне гэтаю меркай не мерай –</p>
<p>Лепш камень на шыю ды ў воду!</p>
<p> </p>
<p>За што ім служыць? Ці за тое,</p>
<p>Што дочку на глум пацягнулі?</p>
<p>За слёзы, за кроў іх разбою?</p>
<p>За тое, што сам без кашулі?</p>
<p> </p>
<p>Няхай будзе гад той пракляты,</p>
<p>Што здрадзіць народу, айчыне!</p>
<p>Няхай яго бразгаюць пяты</p>
<p>У лесе на горкай асіне!</p>
<p> </p>
<p>Няма чаго болей мне траціць,</p>
<p>Адзін шлях – узяцца за зброю,</p>
<p>Вось я і прыйшоў да вас, братцы,</p>
<p>Даўно я жыў думкай такою,</p>
<p> </p>
<p><i>Белавус</i></p>
<p> </p>
<p>Гаворыш ты правільна, гладка:</p>
<p>Біць ворага трэба, як вужа.</p>
<p>Якое ж, скажы, для пачатку</p>
<p>Прынёс ты з сабою аружжа?</p>
<p> </p>
<p>Забегалі вочы ў прыблуды,</p>
<p>А левае глянула скоса.</p>
<p> </p>
<p><i>Прыблуда</i></p>
<p> </p>
<p>Аружжа, браток, раздабуду,</p>
<p>Вазьму яго ў немца з-пад носа.</p>
<p>Аружжа мець трэба, канечна,</p>
<p>Ды справа была, бач, такая,</p>
<p>Што несці яго небяспечна:</p>
<p>Усюды іх варта блукае.</p>
<p> </p>
<p>Ёсць, праўда, ў мяне пісталецік,</p>
<p>Някепскі, нямецкае маркі,</p>
<p>Ды я закапаў яго ў смецці,</p>
<p>Бо трэслі ж мяне, недавяркі.</p>
<p> </p>
<p>Дзед Сёмка стаіць як на голках:</p>
<p>«I што ён вярзе, патароча!</p>
<p>Пытаюць жа доўга без толку».</p>
<p>Дзед сам запытаць яго хоча.</p>
<p> </p>
<p>Ён толькі свой час вылучае</p>
<p>I момант спадручнейшы ловіць</p>
<p>I думкі і словы злічае,</p>
<p>Каб трапней падстрэліць на слове.</p>
<p> </p>
<p><i>Дзед Сёмка</i></p>
<p> </p>
<p>– Браты партызаны!</p>
<p>Чаму ж вы не плешчаце ў ладкі?</p>
<p>Ваяка прыйшоў к нам адданы,</p>
<p>Геройскія ўсе ў ім ухваткі.</p>
<p> </p>
<p>I з лагера збег ён, і зброю</p>
<p>У хрыца здабыць абяцае,</p>
<p>I з намі даўно ўсёй душою,</p>
<p>Не зносіць ніяк паліцая.</p>
<p> </p>
<p>I праўда, гаворыць ён гладка</p>
<p>Ды хваліцца шчэ пісталетам,</p>
<p>Аднак жа ёсць тут і загадка,</p>
<p>Падумайце, людзі, над гэтым.</p>
<p> </p>
<p>Прымоўклі байцы, пагарэльцы,</p>
<p>Чым дзед казыраць яшчэ хоча?</p>
<p>А дзед перавёў на прышэльца</p>
<p>Калючыя, зыркія вочы.</p>
<p> </p>
<p>Глядзіць, нібы ўзважвае зрокам</p>
<p>I дух і нутро чужаковы,</p>
<p>I, знізіўшы голас, знароку</p>
<p>Гаворыць, бы цэдзіць ён словы:</p>
<p> </p>
<p>– Скажы нам па праўдзе, ваяка,</p>
<p>Каго выглядаў ты з-за шуркі?</p>
<p>Чаго, васпан, поўз адтуль ракам</p>
<p>Пад корч, як прусак да пячуркі?</p>
<p> </p>
<p>Сумеўся прышэлец на мгненне,</p>
<p>Ды зараз жа ўзяў сябе ў рукі</p>
<p>I цень напусціў засмучэння</p>
<p>I водценне болю і мукі.</p>
<p> </p>
<p>Хацеў адказаць ужо дзеду,</p>
<p>А дзед яшчэ слова не кончыў</p>
<p>I гоніць па свежаму следу</p>
<p>Прышэльца, як зайчыка гончы.</p>
<p> </p>
<p><i>Дзед Сёмка</i></p>
<p> </p>
<p>– Спужаўся ты, мусіць, не немца,</p>
<p>Бо немец не любіць трушчобы,</p>
<p>Прад кім жа згінаеш каленцы?</p>
<p>Чым жывіш свае ты вантробы?</p>
<p> </p>
<p>Прышэлец зірнуў так балесна,</p>
<p>З дакорам патрос галавою.</p>
<p> </p>
<p><i>Прыблуда</i></p>
<p> </p>
<p>– Няхай мяне громам нябесным</p>
<p>Распляжыць прад гэтай братвою.</p>
<p> </p>
<p>Падступства не меў і не маю,</p>
<p>Паверце мне, добрыя людзі,</p>
<p>Даўно я, бы воўк той, блукаю,</p>
<p>I можна не верыць прыблудзе.</p>
<p> </p>
<p>А я як паверу, дзядусю?</p>
<p>Што б сам ты рабіў, запытаю?</p>
<p>Хаваўся, бо думаў: стаюся,</p>
<p>Пакуль тут людзей не пазнаю.</p>
<p> </p>
<p>Пазнаў іх і вылез са схову</p>
<p>Без жаднага страху, спакойна.</p>
<p>Не верыш, дзед, шчыраму слову,</p>
<p>Дык вось запытай у канвойных.</p>
<p> </p>
<p>Абрэзаў прышэлец старога,</p>
<p>Ды як, у людзей на відоку!</p>
<p>I што яму скажаш? нічога,</p>
<p>Бо праўда, відаць, з яго боку.</p>
<p> </p>
<p>Патрос галавою дзед Сёмка,</p>
<p>Зірнуў на яго, як на блазна,</p>
<p>Ды далей спрачацца няёмка.</p>
<p>Аблічча ж яго невыразна.</p>
<p> </p>
<p>– Ну што ж? аставайся, пабачым, –</p>
<p>Сказаў Белавус да прышэльца:</p>
<p>– А потым і месца прызначым,</p>
<p>Калі ты ад шчырага сэрца.</p>
<p> </p>
<p>Мы кожнаму помсніку рады,</p>
<p>Шырокая ў нас ім дарога...</p>
<p>Шапнуў жа тайком да Гарвады:</p>
<p>– Сачыць за ім пільна і строга.</p>
<p> </p>
<p>Шумяць верхавіны працяжна,</p>
<p>Пагульвае вей на іх стрэсе,</p>
<p>А дзед на свой одум уважна</p>
<p>Шукае чагось у тым лесе.</p>
<p> </p>
<p> </p>
<h3><a id="chapter13"></a>XIII</h3>
<p> </p>
<p>Заціх стары лес на хвіліну,</p>
<p>Прымоўклі байцы-партызаны:</p>
<p>Якую ж нясе ім навіну</p>
<p>Загад камандзіра жаданы?</p>
<p> </p>
<p>А ён кінуў зрокам бачліва,</p>
<p>Такія гаворыць ім словы:</p>
<p>– Находзіць час нашага жніва,</p>
<p>Ці ўсе вы да жніва гатовы?</p>
<p> </p>
<p>– Гатовы! – азваліся разам,</p>
<p>Аж грымнула рэха густое...</p>
<p>– Усцешан я вашым адказам,</p>
<p>Сказалі вы слова святое.</p>
<p> </p>
<p>Давайце ж, браты мае, справай</p>
<p>Гатоўнасць сваю давядзеце,</p>
<p>Каб з кожным з вас вечная слава,</p>
<p>Як сонца, хадзіла па свеце.</p>
<p> </p>
<p>На момант ён зрок апускае,</p>
<p>Каб выбраць ярчэйшае слова,</p>
<p>I кажа: – Задача такая:</p>
<p>На дно пусціць мост каля Глова.</p>
<p> </p>
<p>Прымоўк Белавус і акінуў</p>
<p>Уважна сям’ю баявую.</p>
<p>Напружаны момант з хвіліну</p>
<p>Хвалюе свядомасць жывую.</p>
<p> </p>
<p>Усім была ясна і проста</p>
<p>I разам складана задача.</p>
<p>I раптам мільгнулася постаць,</p>
<p>Знаёмая постаць юнача.</p>
<p> </p>
<p>Выходзіць Калюжны, рашучы,</p>
<p>Спакойны, крыху бледнаваты.</p>
<p>Сціскаецца сэрца балюча,</p>
<p>Агортвае жаласць Кандрата,</p>
<p> </p>
<p>Ды ён не збіваецца з тону.</p>
<p>– Ты, Петрык? я знаў – ты адважан,</p>
<p>Але ці ўяўляеш ты зону,</p>
<p>Дзе кожны прыстрэлены сажань?</p>
<p> </p>
<p>– А ну ж, міне куля сляпая,</p>
<p>Дык май жа на добрае веру...</p>
<p>– I я з ім! I я!.. – выступае</p>
<p>Яшчэ пара хлопцаў наперад.</p>
<p> </p>
<p>I твар пасвятлеў камандзіра,</p>
<p>I вочы зірнулі лагодна.</p>
<p>– Вітаю вас, смелых і шчырых!</p>
<p>Падбайце аб справе народнай.</p>
<p> </p>
<p>Не ўрымстуе Гітлер шалёны,</p>
<p>Упіўся кляшчом, не здаецца</p>
<p>I гоніць на фронт эшалоны,</p>
<p>Дзе кроў нашых воінаў льецца.</p>
<p> </p>
<p>Паможам жа Арміі нашай,</p>
<p>Што людзям нясе вызваленне,</p>
<p>I гнаць будзем Гітлера ўзашай,</p>
<p>Каб вынішчыць гада з насеннем.</p>
<p> </p>
<p>Разбурыць шляхі і разладзіць</p>
<p>Тылы яго – наша задача.</p>
<p>На кожнай захопленай пядзі</p>
<p>Зямлі нашай – смерць ім сабачча!</p>
<p> </p>
<p>Браты мае, хлопцы-героі,</p>
<p>Работа прад вамі цяжкая,</p>
<p>Паможам мы вам грамадою,</p>
<p>Фашыстаў гуртом ашукаем!</p>
<p> </p>
<p> </p>
<p>* * *</p>
<p> </p>
<p>Рыхтуюцца хлопцы к паходу.</p>
<p>Не лёгкі паход:</p>
<p>Прайсці і агонь ім і воду</p>
<p>I цьму перашкод.</p>
<p> </p>
<p>Абдумваюць кожную дробязь</p>
<p>I кожны свой крок.</p>
<p>Усё, што іх сіла, ўсё зробяць</p>
<p>Клім, Косцік, Пятрок.</p>
<p> </p>
<p>I сам камандзір з імі разам</p>
<p>Высноўвае ніць,</p>
<p>Як лепей фашысцкім заразам</p>
<p>Падвох учыніць.</p>
<p> </p>
<p>– Уважнымі будзьце, не лезьце</p>
<p>Без толку, абы.</p>
<p>I план павярайце на месце</p>
<p>У момант любы.</p>
<p> </p>
<p>Разведвайце шлях ваш раз-пораз,</p>
<p>А слепа – нідзе...</p>
<p>Няхай жа ніводны з вас волас</p>
<p>Дарма не ўпадзе.</p>
<p> </p>
<p>Пачэсны ваш подзвіг, суровы,</p>
<p>Уславіць ён вас...</p>
<p>Што ж? будзьце шчаслівы, здаровы,</p>
<p>I добры вам час!</p>
<p> </p>
<p>Абняў паасобку, як сына,</p>
<p>Ён кожнага з іх.</p>
<p>Прыходзіць святая хвіліна</p>
<p>Учынкаў святых.</p>
<p> </p>
<p>Сабраліся хлопцы. Лапаты</p>
<p>I толу ўзялі,</p>
<p>Набілі як след аўтаматы</p>
<p>I ў цемру пайшлі.</p>
<p> </p>
<p>I доўга ў сумоце глядзелі</p>
<p>Услед ім сябры...</p>
<p>Маўчалі нахмурана елі,</p>
<p>Маўчаў бор стары.</p>
<p> </p>
<p> </p>
<p>* * *</p>
<p> </p>
<p>Прылёг Белавус адпачыць</p>
<p>І вочы прыплюшчыў.</p>
<p>А сон не прыходзіць, маўчыць</p>
<p>Глыб цёмнае пушчы.</p>
<p> </p>
<p>Тры хлопцы стаяць у вачах</p>
<p>І з думак не сходзяць,</p>
<p>Ідзе ён за імі ў іх шлях,</p>
<p>Воч пільных не зводзіць.</p>
<p> </p>
<p>І кожны іх крок, паварот</p>
<p>У мыслях ён сочыць.</p>
<p>Эх, родныя, шмат перашкод!</p>
<p>Ці ўдасца праскочыць?</p>
<p> </p>
<p>Развеян спачынак святы</p>
<p>І сон Белавуса.</p>
<p>А мост і рака з цемнаты</p>
<p>Глядзяць, як спакуса.</p>
<p> </p>
<p>Спыняюцца вочы на іх,</p>
<p>Уважныя вочы.</p>
<p>Ён бачыць – бліндаж, вартавых</p>
<p>І доты на ўзбоччы.</p>
<p> </p>
<p>Чысцюткае месца вакол,</p>
<p>Ніводнага дрэва.</p>
<p>Адкрыты, прамераны дол</p>
<p>Направа, налева.</p>
<p> </p>
<p>I поўнач мінула даўно,</p>
<p>Світаць пачынае,</p>
<p>Струменіцца нібы ў акно</p>
<p>Прахлада начная.</p>
<p> </p>
<p>З балот напаўзае туман.</p>
<p>Ноч родзіць трывогу.</p>
<p>Падняў Белавус партызан</p>
<p>Хлапцам на падмогу.</p>
<p> </p>
<p> </p>
<h3><a id="chapter14"></a>XIV</h3>
<p> </p>
<p>Ляснымі дарогамі скрыта</p>
<p>К чыгунцы ідуць партызаны.</p>
<p>Канчаецца хмызнік і жыта,</p>
<p>А далей узлескі, паляны.</p>
<p> </p>
<p>На грэбені вала ў сінечы</p>
<p>На сонцы пабліскваюць рэйкі.</p>
<p>I хоць бы дзе след чалавечы.</p>
<p>Нідзе ні ратая, ні жнейкі.</p>
<p> </p>
<p>Старанна расчышчана места,</p>
<p>Падходу няма да чыгункі.</p>
<p>Уздоўж палатна аж да Брэста</p>
<p>Адны ўсё і тыя ж малюнкі:</p>
<p> </p>
<p>Абапал шырокія плёсы,</p>
<p>На кожным кілометры – варта,</p>
<p>Фашысцкія каты-барбосы</p>
<p>Чыгунку вартуюць упарта.</p>
<p> </p>
<p>Абраўшы пазіцыю ўпотай,</p>
<p>Залеглі хлапцы неўзаметкі,</p>
<p>З ваеннаю вострай турботай</p>
<p>Глядзяць на калючыя сеткі,</p>
<p> </p>
<p>На роўную насып чыгункі,</p>
<p>На рэйкі, што злучаны з мостам,</p>
<p>I моўчкі падводзяць рахункі</p>
<p>Фашысцкім бандытам-прахвостам.</p>
<p> </p>
<p>У кожнага мысль мімаволі</p>
<p>Снуецца аб хлопцах трох смелых:</p>
<p>Чым кончыцца ўзмах іх саколлі?</p>
<p>Загінуць, ці ўсе будуць цэлы?</p>
<p> </p>
<p>I кожны з іх мае па плану</p>
<p>Свой спосаб рашэння задачы –</p>
<p>Прабрацца к варожаму стану,</p>
<p>Фашыста спрытней акалпачыць.</p>
<p> </p>
<p>Вось, к прыкладу, ўзяць хоць Максіма,</p>
<p>Акопчык ён зладзіў як трэба</p>
<p>I з думамі лёг там сваімі</p>
<p>Пад ціхім, нахмураным небам.</p>
<p> </p>
<p>Ляжыць ён і смаліць махорку</p>
<p>I мысліць – каб тут яго воля,</p>
<p>Папоўз бы разоркай за горку,</p>
<p>Узяўшы сяброў двух, не болей.</p>
<p> </p>
<p>Прабраліся б сціха на насып</p>
<p>Ад мосціка ў трох кіламетрах,</p>
<p>Пад шпалы ўзрыўчаткі – і засаб</p>
<p>Пусцілі бы рэйкі ў паветра.</p>
<p> </p>
<p>I што б тады катам здалося!</p>
<p>Пайшла б сумятня, завіруха.</p>
<p>А хлопцы тады ў суматосе</p>
<p>Замкнулі б ім рэчку наглуха...</p>
<p> </p>
<p>Максім не адзін разважае,</p>
<p>Развязвае вузел задачы,</p>
<p>Бо справа з мастом не чужая,</p>
<p>I – дай Божа, хлопцам удачы.</p>
<p> </p>
<p>Варожыць на одум свой кожны,</p>
<p>Распалены помстай гарачай.</p>
<p>А покуль што будзь асцярожны –</p>
<p>У справе той нельга іначай.</p>
<p> </p>
<p>I штаб партызанскі не дрэмле,</p>
<p>Ён мае свае меркаванні.</p>
<p>Тым часам ноч сходзіць на землю,</p>
<p>З лясоў наплывае змярканне...</p>
<p> </p>
<p> </p>
<p>* * *</p>
<p> </p>
<p>Над лесам займаецца золак,</p>
<p>Як пробліск вялікае мыслі.</p>
<p>На зелені тонкіх іголак</p>
<p>Расінкі застылі, павіслі.</p>
<p> </p>
<p>Дыханнем халодным, вільготным</p>
<p>Павейвае ветрык бяссонны</p>
<p>Ды сцеле хмурынак палотны,</p>
<p>Як сведка падзей бесстаронны.</p>
<p> </p>
<p>Агністая чырвань на ўсходзе</p>
<p>Адсвечвае, грае пажарам,</p>
<p>I птушкі аб нейкай прыгодзе</p>
<p>Трывожна шчабечуць за ярам.</p>
<p> </p>
<p>Спадае нячутна заслона,</p>
<p>Сатканая з золкага мроку,</p>
<p>А людзі ў гушчэчы зялёнай</p>
<p>Зашыліся ў землю глыбока.</p>
<p> </p>
<p>З-за лесу, з-за сіняй палоскі,</p>
<p>Нібы з-пад той броўкі дзявочай,</p>
<p>Зірнулі і сыпнулі коскі,</p>
<p>Агністыя сонейка вочы.</p>
<p> </p>
<p>Зірнулі, застылі ў здзіўленні,</p>
<p>Угледзеўшы кусцік у полі:</p>
<p>Што ж гэта яшчэ за здарэнне?</p>
<p>Куста не было тут ніколі.</p>
<p> </p>
<p>I дзівяцца промні бясконца,</p>
<p>На росныя сеўшы галінкі:</p>
<p>Не вырас жа за нач: без сонца</p>
<p>Не родзяцца травы, былінкі.</p>
<p> </p>
<p>За кусцікам непадалёку</p>
<p>Праява яшчэ больш дзіўная:</p>
<p>Мільгне чалавек на відоку</p>
<p>I знікне. Дзе? Хто яго знае.</p>
<p> </p>
<p>А побач, улева і ўправа,</p>
<p>Заняўшы пазіцыю к бою,</p>
<p>Гурт цэлы ваяк, такіх бравых,</p>
<p>Адкрытай паўстаў чарадою.</p>
<p> </p>
<p>На іх жа з чыгункі з-за вала</p>
<p>Цікуе нямецкая каска.</p>
<p>I раптам, як вострае джала,</p>
<p>Агонь кулямётны заляскаў.</p>
<p> </p>
<p>Зацюкалі кулі са свістам</p>
<p>У груды каменняў, у рэйкі.</p>
<p>Трапечацца ў шквале агністым</p>
<p>Лісцё хмызняка-самасейкі.</p>
<p> </p>
<p>У міг адзін каска прапала,</p>
<p>I што там было, невядома.</p>
<p>Праз пару хвілінак з-за вала</p>
<p>Пачулася водгулле грома.</p>
<p> </p>
<p>Завылі ў паветры снарады</p>
<p>Пад голас галодны, звярыны,</p>
<p>Засыкалі прагна, як гады,</p>
<p>Пузатыя жудкія міны.</p>
<p> </p>
<p>Як шэршні з дуплястага дрэва,</p>
<p>Вылазяць, паўзуць з-за чыгункі,</p>
<p>На куст лезуць справа і злева,</p>
<p>За спіну закінуўшы клункі.</p>
<p> </p>
<p>Ды раптам ізноў ажывае</p>
<p>Пазіцыя, кусцік гарэлы,</p>
<p>Гамоніць чарга агнявая,</p>
<p>Ваякі ўстаюць, усе цэлы.</p>
<p> </p>
<p>Збянтэжыўся вораг. Да долу</p>
<p>Прынікла фашысцкая жыла,</p>
<p>Употайку звужвае кола</p>
<p>Варожая чорная сіла.</p>
<p> </p>
<p> </p>
<p>* * *</p>
<p> </p>
<p>У небе свае адбываліся справы,</p>
<p>Ды людзі тут іх не зважалі.</p>
<p>Пашумліваў вецер лагодны, ласкавы,</p>
<p>Гайдаўся ў галінах, лажыўся на травы</p>
<p>I кветкам падлічваў каралі.</p>
<p> </p>
<p>Кашлатыя хмары, як шапкі-папахі,</p>
<p>Развешвалі чорную воўну.</p>
<p>На светлае сонца рабілі замахі,</p>
<p>Раслі, напаўзалі, як здані, як страхі –</p>
<p>Таемна, пагрозна, бязмоўна.</p>
<p> </p>
<p>А вышай над імі заслонай кудзелі</p>
<p>Паслаліся густа аблокі.</p>
<p>Здавалася, багны нябёсаў аселі,</p>
<p>Аперліся цяжка на цёмныя елі</p>
<p>I сум затаілі глыбокі.</p>
<p> </p>
<p>Схавалася сонца, і толькі праз хмары</p>
<p>Ледзь свеціць прагаліна цьмяна.</p>
<p>Маркотныя цені сышлі на папары,</p>
<p>Дзе мошкі, кузуркі і пчолак атары</p>
<p>Мядок бралі з кветак духмяных.</p>
<p> </p>
<p>I вецер спыніўся, прысеў на галінах,</p>
<p>Прымоўк, як былінка сухая.</p>
<p>Адна толькі ў лесе шаптуха-асіна</p>
<p>Шушукала зрэдку аб нейкіх навінах,</p>
<p>Шушукне ды зноў заціхае.</p>
<p> </p>
<p>А хмары клубяцца, за лавамі лавы, –</p>
<p>У небе ім робіцца цесна.</p>
<p>Пануры іх колер і від неласкавы,</p>
<p>Зліваюцца ў глыбы клубоў кучаравых,</p>
<p>З-за лесу выходзяць злавесна.</p>
<p> </p>
<p>Паўзуць яны звольна, ў развазе суровай,</p>
<p>Суцэльную цягнуць тканіну,</p>
<p>Бы з намыслам нейкім, з нядобраю змовай</p>
<p>I мрок апускаюць над лесам, дубровай,</p>
<p>I сцелюць смугу на даліну.</p>
<p> </p>
<p>I вось дзесь далёка, нібы пад зямлёю,</p>
<p>Глухія загухкалі громы.</p>
<p>Струменні маланак адна за другою</p>
<p>Махаюць у хмарах шырокай касою</p>
<p>I вычварна крэсляць заломы.</p>
<p> </p>
<p>Трывожная ціша працята зняменнем,</p>
<p>Травінка і лісцік застылі.</p>
<p>Стаілася ў страсе жывое стварэнне:</p>
<p>Мурашкі залазяць у схоў сутарэння</p>
<p>I ходы ў мурашнік закрылі.</p>
<p> </p>
<p>I раптам, што тыгра, зрываецца вецер,</p>
<p>У момант мяняе натуру,</p>
<p>Рве жоўклае лісце з макушак і з вецця,</p>
<p>I круціць, і верціць, і гоніць, як смецце,</p>
<p>I пыл, быццам воблака, круціць.</p>
<p> </p>
<p>Трапечуцца дрэвы, кўсты ў дзікім тлуме,</p>
<p>Размахваюць, б’юцца галінай,</p>
<p>Губляюцца громы ў тым жудасным шуме,</p>
<p>У песнях знішчэння, у буйстве і глуме,</p>
<p>У ветравай злосці звярынай.</p>
<p> </p>
<p>Аселі, ссівелі грымотныя хмары</p>
<p>Ды срэбранай сеццю густою</p>
<p>Ідуць на паляны, на луг, на імшары,</p>
<p>Стаўкі і азёры кладуць на папары,</p>
<p>Злучаючы неба з зямлёю.</p>
<p> </p>
<p> </p>
<p>* * *</p>
<p> </p>
<p>Уціхла, прайшла завіруха,</p>
<p>Замоўклі басістыя громы.</p>
<p>Пад кусцікам мёртва і глуха,</p>
<p>I кусцік стаіць нерухомы.</p>
<p> </p>
<p>Закончана бітва атакай</p>
<p>Пад гоман густы навальніцы.</p>
<p>Карысці ж з атакі ніякай,</p>
<p>Дарэмна стараліся фрыцы.</p>
<p> </p>
<p>Аглядвае вораг мясціну,</p>
<p>Разявіўшы пасць на трафеі.</p>
<p>Фашысцкую кіслую міну,</p>
<p>Праглянуўшы, сонца не грэе.</p>
<p> </p>
<p>Глядзіць ён – акопчык лядачы,</p>
<p>Страляныя гільзы, ладункі...</p>
<p>Барона мужык акалпачыў</p>
<p>I варту адвёў ад чыгункі.</p>
<p> </p>
<p>Заместа ж ваякаў забітых –</p>
<p>Цьфу, згінь ты! – ляжаць упавалку</p>
<p>Пужалы на гонях абмытых,</p>
<p>А іх нанізалі на палку!</p>
<p> </p>
<p> </p>
<h3><a id="chapter15"></a>XV</h3>
<p> </p>
<p>Дзве ночы, як хлопцы ў паходзе.</p>
<p>Другі дзень туляння, трывог.</p>
<p>Дарма ж яны часу не зводзяць,</p>
<p>Адну думку носяць утрох.</p>
<p> </p>
<p>Блуканне ў нязвыклых умовах,</p>
<p>Дзе ліхам працят кожны міг,</p>
<p> </p>
<p>Расціла іх прыязнь і ў словах</p>
<p>I ў справах дружбацкіх святых.</p>
<p> </p>
<p>Ляжалі пад небам адкрытым,</p>
<p>Сядзелі цішком у хмызах,</p>
<p>Паўзлі праз бульбянікі, жытам,</p>
<p>Да моста шукаючы шлях.</p>
<p> </p>
<p>Нарэшце да рэчкі жаданай</p>
<p>Прабраліся хлопцы і – стоп!</p>
<p>Глядзяць – адзін бераг убраны</p>
<p>Зялёнымі шапкамі коп.</p>
<p> </p>
<p>На цэлыя вёрсты і мілі</p>
<p>Разносіла пах сенажаць.</p>
<p>На прагнага ката касілі</p>
<p>Сялянскія рукі, відаць.</p>
<p> </p>
<p>Цямнее, і першыя зоркі</p>
<p>Чуць-чуць выступаюць з смугі,</p>
<p>А ніжай на рэчцы, як створкі,</p>
<p>Атульваюць мост дзве дугі.</p>
<p> </p>
<p>Маўчаць нашы хлопцы сурова.</p>
<p>Чаруе, палоніць іх мост.</p>
<p>Не дрэмле ж там варта, ахова,</p>
<p>Наводшыбе дзоты і пост.</p>
<p> </p>
<p>Разведалі ўсё дасканала</p>
<p>I ўсё пад увагу ўзялі, –</p>
<p>Надзей, верагоднасці мала</p>
<p>Пад мост падабрацца з зямлі.</p>
<p> </p>
<p>I сумна ў душы іх юначай,</p>
<p>Няўжо так і пойдуць ні з чым?</p>
<p>Унікнуць прад цяжкай задачай?</p>
<p>Ды лепш і не жыць тады ім!</p>
<p> </p>
<p> </p>
<p>* * *</p>
<p> </p>
<p>Ужо месяц сходзіць з неба,</p>
<p>Нібы з поля дбалы рольнік.</p>
<p>Як акрайчык свежы хлеба,</p>
<p>Горне ноч яго ў настольнік.</p>
<p> </p>
<p>А над рэчкай лозы дрэмлюць,</p>
<p>У паветры душна, парна.</p>
<p>Мрок маркотна крые землю</p>
<p>Коўдрай шэрай велізарнай.</p>
<p> </p>
<p>Прытаіўся хмызнік ніцы,</p>
<p>Дуб стары адпачывае.</p>
<p>Над паземам дзесь зарніца</p>
<p>Шугне, гляне, як жывая.</p>
<p> </p>
<p>Спіць і лес ва ўсім адзенні,</p>
<p>I маўчаць лугі, дубровы.</p>
<p>Ціша ўсюды, аняменне,</p>
<p>Толькі плачуць штосьці совы;</p>
<p> </p>
<p>Толькі бляск чырванаваты</p>
<p>Дзесь далёка вісне слупам.</p>
<p>Паляць, нішчаць вёскі каты,</p>
<p>Каб зямля глядзела трупам.</p>
<p> </p>
<p>На грудку пры азярыне</p>
<p>Селі хлопцы ў ціхім месце.</p>
<p>Тол ляжыць у ёмкай скрыні,</p>
<p>Але як пад мост падвесці?</p>
<p> </p>
<p>Як знайсці пралазы, тропку?</p>
<p>Дзе яна, дарожка тая?</p>
<p>Змоўклі хлопцы. Паасобку</p>
<p>Кожны з хлопцаў разважае.</p>
<p> </p>
<p>Косцік пільна ў неба зорыць.</p>
<p>Паўзіраўся ён з хвіліну</p>
<p>I затым сябрам гаворыць,</p>
<p>Знаць, на одум штось прыкінуў.</p>
<p> </p>
<p><i>Косцік</i></p>
<p> </p>
<p>Пабліскваюць штосьці зарніцы,</p>
<p>Ды часта, адна за другою.</p>
<p>Пазем зацягнула смугою,</p>
<p>Эх, вось бы прайшлі навальніцы!</p>
<p> </p>
<p><i>Клім</i></p>
<p> </p>
<p>Дык што б тады было?</p>
<p> </p>
<p><i>Косцік</i></p>
<p> </p>
<p>Мы селі б за вясло.</p>
<p> </p>
<p><i>Петрык</i></p>
<p> </p>
<p>А далей што?</p>
<p> </p>
<p><i>Косцік</i></p>
<p> </p>
<p>А далей, брат,</p>
<p>Усё пайшло бы ў нас на лад.</p>
<p>Пайшоў бы толькі дождж улеўны,</p>
<p>Такі, каб копкі паўсплывалі,</p>
<p>Тады б мы, хлопцы, заспявалі,</p>
<p>I быў бы наш мост, я ў тым пэўны.</p>
<p> </p>
<p><i>Клім</i></p>
<p> </p>
<p>Кап ды кап,</p>
<p>Дык быў бы хап.</p>
<p>Пры чым тут дождж і копы?</p>
<p> </p>
<p><i>Косцік</i></p>
<p> </p>
<p>А вось ты расшалопай!</p>
<p> </p>
<p><i>Петрык</i></p>
<p> </p>
<p>Пастой, пастой, Клімок!</p>
<p>У Косціка, брат, варыць кацялок –</p>
<p>Ён думку падае,</p>
<p>Разгледзець варт яе!</p>
<p> </p>
<p> </p>
<p>* * *</p>
<p> </p>
<p>Употай, без шуму, цішком</p>
<p>Наладжваюць хлопцы паром</p>
<p>З бярвенцаў, з дашчок.</p>
<p>Ідуць у ход вецці, дубцы,</p>
<p>Стараюцца тры малайцы,</p>
<p>Збіраюць плыток.</p>
<p>Іх носіць жаданне адно,</p>
<p>Іх дух падымае яно –</p>
<p>А ну ж падвязе!</p>
<p>Чуць сонца зірнула з лясоў,</p>
<p>Паром-плыт у хлопцаў гатоў,</p>
<p>Стаіць у лазе.</p>
<p>Красуе на плыце капа,</p>
<p>А ў ёй скрынак толу стапа,</p>
<p>Гранаты і кнот.</p>
<p>Зрабілі ж усё, што маглі,</p>
<p>Іх вочы гараць як вуглі</p>
<p>I поўны турбот.</p>
<p>Праверылі плыт на вадзе –</p>
<p>Заганы ніякай нідзе,</p>
<p>Ну, копка і ўсё.</p>
<p>Чаго ж яшчэ ёй нестае?</p>
<p>Вось хіба аздобіць яе,</p>
<p>I ўткнулі кассё.</p>
<p>Уладжана копка, паром.</p>
<p>З-за лесу даносіцца гром,</p>
<p>Памерк дзень, пагас.</p>
<p>Зашыліся хлопцы ў луку,</p>
<p>Натхнёны яны, начаку...</p>
<p>Находзіць іх час!</p>
<p> </p>
<p> </p>
<h3><a id="chapter16"></a>XVI</h3>
<p> </p>
<p>Была і нарада ў той справе:</p>
<p>Хто сядзе пад копу на плыт?</p>
<p>На плыце сядзець – не на лаве,</p>
<p>Патрэбны і смеласць і спрыт.</p>
<p> </p>
<p>А тол не скарыначка хлеба,</p>
<p>I плыт іх – не проста сакрэт.</p>
<p>На ўсё тут адважыцца трэба</p>
<p>I ўспомніць дарогу ў той свет.</p>
<p> </p>
<p>Аб ёй не казалі, ды ў кожным</p>
<p>Жыла яна ўпотай, без слоў.</p>
<p>– Хто ж будзе капе спадарожным?</p>
<p>Пытае Калюжны сяброў.</p>
<p> </p>
<p>I Косцік і Клім мімаволі</p>
<p>Утупілі вочы ў мурог,</p>
<p>I цень ледзь прыметнага болю</p>
<p>На твары іх ціханька лёг.</p>
<p> </p>
<p>– Ты – старшы, тваё тут і права,</p>
<p>Такі наш парадак, звычай, –</p>
<p>Адклікнуўся Косцік рухавы:</p>
<p>– Загадвай і сам прызначай!</p>
<p> </p>
<p>I глянуў на друга. Іх вочы</p>
<p>Сустрэліся ў мігу адным,</p>
<p>Праніклівым, ясным, прарочым,</p>
<p>Дзе ўсё раскрываецца ўсім.</p>
<p> </p>
<p>У яркім гарэнні юначым</p>
<p>Змянілася нешта ў той міг,</p>
<p>Штось новае кожны пабачыў</p>
<p>I сам у сабе і ў другіх.</p>
<p> </p>
<p>– Што ж, Петрык, я сяду! –</p>
<p>Ускінуў чупрынай Клімок:</p>
<p>– Адзін на ўсю нашу брыгаду</p>
<p>Бывалы я плытнік, плавок!</p>
<p> </p>
<p>На якар вазьму нашу чаплю,</p>
<p>Пад мост падвяду ў самы раз</p>
<p>I шнур падпаліць я патраплю,</p>
<p>А сам – шыбултых у свой час!</p>
<p> </p>
<p>Акінуў вачамі Калюжны</p>
<p>Таварышаў добрых сваіх,</p>
<p>Адданых і верных і дружных,</p>
<p>I шкода чагосць стала іх.</p>
<p> </p>
<p>– Не, хлопцы,– сказаў ён рашуча,</p>
<p>Як брат іх і іх жа старшы:</p>
<p>– Мне месца ў капіцы плывучай,</p>
<p>Каб камень не быў на душы.</p>
<p> </p>
<p>Дык першым я выйду на жніва,</p>
<p>Як нам гаварылі ў бары.</p>
<p>Апроч таго, справа падрыва –</p>
<p>Мая спецыяльнасць, сябры!</p>
<p> </p>
<p>А ваша задача – адвесці</p>
<p>Увагу нямецкіх салдат,</p>
<p>А здарыцца што – падаць весці</p>
<p>У наш партызанскі атрад.</p>
<p> </p>
<p>Нічога сябры не сказалі,</p>
<p>Бо ўсё было ясна і так,</p>
<p>А ў сэрцы ўзнімаліся хвалі,</p>
<p>Іх смутку няяснага знак.</p>
<p> </p>
<p>А ў небе пад голас нарады</p>
<p>Таемна пагрымліваў гром.</p>
<p>Клубястыя хмары-грамады</p>
<p>Гасілі дзень чорным крылом.</p>
<p> </p>
<p> </p>
<p>* * *</p>
<p> </p>
<p>Бушуе вада ў ручавінах,</p>
<p>Адколвае грунту пласты</p>
<p>I з шумам бяжыць па далінах,</p>
<p>I шум яе глуха-густы.</p>
<p> </p>
<p>Напевамі песні шырокай</p>
<p>Гамоняць палі і лугі,</p>
<p>Не тоўпяцца воды ў затоках,</p>
<p>Рве рэчка свае берагі.</p>
<p> </p>
<p>Азёры прайшлі на пакошы,</p>
<p>I кусцікі мыюць чубы,</p>
<p>Стаяць у вадзе па калошы</p>
<p>Старыя асілкі дубы.</p>
<p> </p>
<p>I рушыўся луг у паходы,</p>
<p>Выносіць на рэчку дары:</p>
<p>Сухое трысцё і калоды</p>
<p>I корч мнагарукі стары.</p>
<p> </p>
<p>Плывуць урачыста жардзіны,</p>
<p>Ахапкі чароту, кусты,</p>
<p>Пузатыя бочкі, як міны,</p>
<p>I вулей струхлелы пусты.</p>
<p> </p>
<p>А копы, нібы маладзіцы,</p>
<p>Паважна знімаюцца з мест,</p>
<p>Плывуць паміж кусцікаў ніцых,</p>
<p>Як быццам шляхцянкі на фэст.</p>
<p> </p>
<p>На рэчцы завозна і густа,</p>
<p>Дабра разнастайнага шмат,</p>
<p>I цешыць фашысцкага хлюста</p>
<p>Разводдзя імклівы парад.</p>
<p>Плывуць і таўкуцца бярвенні,</p>
<p>Мацней напіраюць на плот,</p>
<p>На рэчцы вайна, мітусенне,</p>
<p>Нязвыклы разгул-харавод.</p>
<p> </p>
<p>Пад мостам, у горле каменным</p>
<p>Зажора, віры і затор.</p>
<p>Як леў, вадаспад белапенны</p>
<p>Раве ды ўсё рвецца ў прастор.</p>
<p> </p>
<p>Стаяць вартавыя на мосце,</p>
<p>Глядзяць, як бушуе вада,</p>
<p>Як з лугу плыве сюды ў госці</p>
<p>Раскіданых коп чарада.</p>
<p> </p>
<p>Як смешна танцуе капіца</p>
<p>Адна, з уваткнутым кійком!</p>
<p>Мільгнуў апарацік у фрыца,</p>
<p>I цэйс ён наводзіць маўком.</p>
<p> </p>
<p>Капа ж гэта нібы жывая –</p>
<p>Спрачаецца з плынню вады</p>
<p>Ды к берагу ўсё забірае,</p>
<p>Пад мост, ды ўсё бліжай сюды.</p>
<p> </p>
<p>Фашыст жа шукае прычыны,</p>
<p>I думка снуе ў галаве:</p>
<p>ПІто верне капу з пуцявіны?</p>
<p>Ламу яна ў бераг плыве?</p>
<p> </p>
<p>Ды ў гэту ж  хвіліну па мосту</p>
<p>Застукалі кулі, як град,</p>
<p>I вораг, убавіўшы росту,</p>
<p>Вужакай пашыўся назад.</p>
<p> </p>
<p>Скаціўся ў бліндаж пад накаты,</p>
<p>I з думак выходзіць капа.</p>
<p>Нічога не бачыць пракляты,</p>
<p>Ён паліць у свет сасляпа.</p>
<p> </p>
<p>А копка плыве сабе проста</p>
<p>Туды, дзе канчаецца мост,</p>
<p>Зашылася шчыльна ўскрай моста</p>
<p>I – стоп, бы прыбіў яе гвозд!</p>
<p> </p>
<p>I следам з той копкі стралою</p>
<p>Бултых у ваду чалавек!</p>
<p>I згас у ёй іскрай малою,</p>
<p>Як зерне, упаўшы ў сусек.</p>
<p> </p>
<p>Хвіліны ж сваёю чаргою</p>
<p>Падзеяў высноўваюць ніць,</p>
<p>А мост пад жалезнай дугою,</p>
<p>Як прывід, маўкліва стаіць.</p>
<p> </p>
<p>Гуляе, бушуе паводка,</p>
<p>Хістаецца копка пад ім,</p>
<p>I раптам гром бухнуў каротка,</p>
<p>А разам агонь з ім і дым.</p>
<p> </p>
<p>Паветра ўзарвалася гулка,</p>
<p>Над мостам дым густа павіс.</p>
<p>Убок падалася рачулка,</p>
<p>А мост апусціўся наніз.</p>
<p> </p>
<p> </p>
<p>* * *</p>
<p> </p>
<p>На стромкі бераг ускрай лесу</p>
<p>Прыйшлі тайком два юнакі.</p>
<p>Унізе гоніць каламесу</p>
<p>Імклівасць злоснае ракі.</p>
<p> </p>
<p>З тых пор прайшло ўжо часу значна</p>
<p>I Петрык мог быць тут даўно.</p>
<p>Яго ж няма, нідзе не бачна,</p>
<p>Дык што б то значыла яно?</p>
<p> </p>
<p>Астыла радасць перамогі.</p>
<p>Дзе Петрык? хто ім дасць адказ?</p>
<p>Ці ж то прыйшоў канец дарогі,</p>
<p>I жар душы яго пагас?</p>
<p> </p>
<p>I так, і гэтак прыкідалі,</p>
<p>Ды не адкінеш аднаго...</p>
<p>Шумяць, але не кажуць хвалі,</p>
<p>Куды закінулі яго.</p>
<p> </p>
<p>Чакаюць хлопцы друга ў скрусе.</p>
<p>Як рэчка, ў сэрцы жаль гучыць.</p>
<p>А па-за рэчкай ходзіць бусел,</p>
<p>Нібы штось знае, ды маўчыць.</p>
<p> </p>
<p>Прымоўклі хлопцы ў тлуме мыслі.</p>
<p>Ды хоць бы ведаць, не гадаць...</p>
<p>Галіны хвой за рэчкай звіслі,</p>
<p>I хвоі шэпчуць – не відаць!</p>
<p> </p>
<p>Сядзелі хлопцы і чакалі,</p>
<p>Чакалі доўга, ды дарма.</p>
<p>Шумяць на рэчцы глуха хвалі</p>
<p>I не гавораць ім – няма.</p>
<p> </p>
<p>А можа... ўсё ж бывае ў свеце,</p>
<p>I Петрык вернецца яшчэ.</p>
<p>Навокал ціш, улёгся вецер,</p>
<p>А рэчка мутная цячэ.</p>
<p> </p>
<p> </p>
<h3><a id="chapter17"></a>XVII</h3>
<p> </p>
<p>Над полем, дзе спелі жыты і пшаніца</p>
<p>I мыліся ў росах аўсы,</p>
<p>Прайшла, празваніла свой час навальніца</p>
<p>На ўсе галасы.</p>
<p> </p>
<p>Цяжэрныя хмары прагнала над полем,</p>
<p>На нівы абрушыла град.</p>
<p>Палегла збажынка пад дзікім сваволлем</p>
<p>У скручаны склад.</p>
<p> </p>
<p>Эх, поле, уцеха вачэй хлебароба!</p>
<p>Злажыў цябе шум дажджаны,</p>
<p>Памята, пабіта краса і аздоба</p>
<p>Твае збажыны.</p>
<p> </p>
<p>Схіліліся моўчкі шчыты аржаныя,</p>
<p>Сцят колас і кінут у прах.</p>
<p>Блішчаць на ім кроплі, як слёзы буйныя</p>
<p>У бляклых вачах.</p>
<p> </p>
<p>Бягуць ручаі па разорах размытых,</p>
<p>Выгладжваюць жоўты пясок;</p>
<p>Яны не падымуць тваіх аксамітаў,</p>
<p>Жывы каласок!</p>
<p> </p>
<p>Эх, поле! глядзіш ты журботна, балесна,</p>
<p>Як маці, прыйшоўшы пад крыж.</p>
<p>Як бы ні цвілі для цябе твае весны,</p>
<p>Ні песціла ціш.</p>
<p> </p>
<p>Клубястыя хмары паціснулі далей,</p>
<p>Зганяе іх гром-чарадзей,</p>
<p>I стрэлы маланак у гнеўных скрыжалях</p>
<p>Мільгаюць радзей.</p>
<p> </p>
<p>Пабітае поле! на поўдзень зірні ты:</p>
<p>Блакітны заззяў там чаўнок,</p>
<p>I дбалае сонца праз волкія ніты</p>
<p>Свой ладзіць станок.</p>
<p> </p>
<p>Апалі на землю халодныя слёзы,</p>
<p>Што гнулі былінкі к зямлі,</p>
<p>I сетачкі-крыльцы ўжо сушаць стракозы,</p>
<p>Жучкі, матылі.</p>
<p> </p>
<p>Вось выплыла сонца і тчэ на падолку</p>
<p>Тканіны кужэльнай святло,</p>
<p>Сямікаляроваю дужкай-вясёлкай</p>
<p>У хмары ўбрыло.</p>
<p> </p>
<p>I шэпатам ласкі на выбітым полі,</p>
<p>Як сонца, плыве навіна:</p>
<p>Распроствае постаць і стан свой паволі</p>
<p>Жытцо, ярына...</p>
<p> </p>
<p>Гадаючы ў смутку аб краю каханым,</p>
<p>Дзе чорная злоба прайшла,</p>
<p>Скажу свайму люду, зямлі і курганам:</p>
<p>Падымемся з тла!</p>
<p> </p>
<p> </p>
<p>* * *</p>
<p> </p>
<p>Адышоў Белавус пасля бою</p>
<p>На груды пад Чырвоны Брадок.</p>
<p>Ды няма ў яго сэрцы спакою,</p>
<p>На душы яго сум, халадок.</p>
<p> </p>
<p>Хоць жа, праўда, быў зроблен удала</p>
<p>На чыгунку паход і напад –</p>
<p>Накасілі фашыстаў не мала,</p>
<p>А вярнуліся самі без страт.</p>
<p>Ды не тое стаяла на мэце:</p>
<p>Знішчыць мост, вось ён, клік баявы.</p>
<p>Хлопцы, хлопчыкі, дзе вы, скажэце?</p>
<p>Ці застаўся хоць хто з вас жывы?</p>
<p> </p>
<p>I ні вестак, ні чутак ніякіх,</p>
<p>I разведка не возьме слядоў.</p>
<p>Знаць, загінулі дзесь, небаракі,</p>
<p>Не знайшоўшы да моста брадоў.</p>
<p> </p>
<p>Пахаджае ў вяршалінах вецер,</p>
<p>Цягне песню напевам адным,</p>
<p>Штось трымае ручэй у сакрэце,</p>
<p>Штось гуторыць карчагам старым.</p>
<p> </p>
<p>А спакой, непарушная ціша</p>
<p>Прытаілася, легла на мох.</p>
<p>Анямеў дол зялёны, не дыша</p>
<p>I не ведае гора, трывог.</p>
<p> </p>
<p>З лугу водар лятучы, духмяны</p>
<p>Наплывае, бы мёд растае.</p>
<p>I сурова маўчаць партызаны,</p>
<p>Углыбіўшыся ў думкі свае.</p>
<p> </p>
<p>Цішыня. Не схіснуцца яліны.</p>
<p>У вяршалінах вецер замёр,</p>
<p>I, здавалася, той жа навіны</p>
<p>У зняменні чакаў з імі бор.</p>
<p> </p>
<p>I раптоўна разбілася глыба</p>
<p>Неадступных чаканняў, трывог:</p>
<p>Урачыста і грозна гром-выбух</p>
<p>У паветры прайшоўся, як Бог.</p>
<p> </p>
<p>Здрыгануліся нетры ад гулу,</p>
<p>I хліснулася лісце ўгары.</p>
<p>Нават пушча з палёгкай ўздыхнула,</p>
<p>Пасвятлелі вакол гушчары.</p>
<p> </p>
<p>Страпянулася сэрца ў Кандрата,</p>
<p>Па-другому забулькаў ручэй.</p>
<p>Як стралою, панурасць працята,</p>
<p>I ўздыхнулі ўсе зразу лягчэй.</p>
<p> </p>
<p>«То яны, нашы хлопцы-героі», –</p>
<p>Мысль адна прамільгнула ва ўсіх.</p>
<p>I замлелі яліны і хвоі</p>
<p>I галінкі бярозак малых.</p>
<p> </p>
<p> </p>
<p>* * *</p>
<p> </p>
<p>У той самы дзень на змярканні</p>
<p>Прыходзяць два хлопцы ў атрад.</p>
<p>У нецярплівым чаканні</p>
<p>Ідзе ім насустрач Кандрат.</p>
<p> </p>
<p>Па тварах, вачах іх чытае</p>
<p>Ён весць пра любімца свайго.</p>
<p>Дзе трэці? Кандрат не пытае,</p>
<p>А сэрца шчыміць у яго.</p>
<p> </p>
<p>Вакруг юнакоў цесным колам</p>
<p>Замёр партызанскі народ,</p>
<p>А Косцік з нахмураным чолам</p>
<p>Паведаў аповесць прыгод.</p>
<p> </p>
<p>Расказваў без лішняй прыкрасы,</p>
<p>Як мост узрывалі яны,</p>
<p>Як з копкаю разам прыпасы</p>
<p>Стаўлялі на плыт патайны.</p>
<p> </p>
<p>А гэту жывую тарпеду</p>
<p>Сам вызваўся Петрык вясці.</p>
<p>Ён мост узарваў. Яго ж следу</p>
<p>Нідзе не ўдалося знайсці.</p>
<p> </p>
<p>I што стала з ім, невядома –</p>
<p>Ці выбух чапіў у вадзе,</p>
<p>Ці хваляю збіла з парома.</p>
<p>А можа і жыў яшчэ дзе?</p>
<p> </p>
<p>I хлопцы схілілі галовы:</p>
<p>Жаль – Петрыка з імі няма.</p>
<p>На момант забыліся словы,</p>
<p>Журба гаварыла сама.</p>
<p> </p>
<p>Маўчала, як лес на змярканні,</p>
<p>Бывалых байцоў грамада,</p>
<p>I толькі ў нямым спачуванні</p>
<p>Адно было слова: шкада!</p>
<p> </p>
<p>Стаяў Белавус нерухліва</p>
<p>I слухаў уважна расказ,</p>
<p>А сэрца шчымела тужліва –</p>
<p>Эх, Петрык! гарэў ты і згас.</p>
<p> </p>
<p>Ён моўчкі наперад ступае,</p>
<p>Падходзіць да хлопцаў: – Браты!</p>
<p>I кожнага з іх абнімае.</p>
<p>– Учынак ваш – подзвіг святы.</p>
<p> </p>
<p>З такою, як вы, удалечай</p>
<p>Не будзе ў палоне наш край,</p>
<p>Не ўзлезе, не сядзе на плечы</p>
<p>Паскудны фашысцкі лішай.</p>
<p> </p>
<p>Ішлі вы на смерць, на згіненне</p>
<p>За люд наш, за вольнасць зямлі.</p>
<p>Жыць будзеце вы ў пакаленнях,</p>
<p>Сыны нашых вёсак, раллі!</p>
<p> </p>
<p>Ён вочы натхнёныя ўскінуў,</p>
<p>Бы іскрамі бліснуў дзвюма.</p>
<p>– I Петрык наш жыў, не загінуў,</p>
<p>Бо смерці героям няма!</p>
<p> </p>
<p>На лес наплывала зняменне,</p>
<p>I вільгаццю тхнула з нізін,</p>
<p>А зоркі ў бяздонным скляпенні</p>
<p>Глядзелі праз навісь галін.</p>
<p> </p>
<p> </p>
<h3><a id="chapter18"></a>XVIII</h3>
<p> </p>
<p>Натура ўжо ў Сёмкі такая:</p>
<p>На месцы не ўседзіць хвіліны.</p>
<p>Ён тупае, ходзіць, шукае</p>
<p>Яшчэ не пачутай навіны.</p>
<p> </p>
<p>Усё, што ні стрэнецца дзеду,</p>
<p>Уведаць яму так цікава,</p>
<p>Каб тут жа па свежаму следу</p>
<p>Была разгадана праява.</p>
<p> </p>
<p>Закручаных сцежак так многа,</p>
<p>Падзей усялякіх багата.</p>
<p>Уперлася ў багну дарога,</p>
<p>Дзе кожная пядзя зацята.</p>
<p> </p>
<p>Наблытана шмат павуціны,</p>
<p>Расстаўлены цэпкія сеці.</p>
<p>А ўсё праз варожага псіну</p>
<p>Найшло на людзей ліхалецце.</p>
<p> </p>
<p>I круцяць і муцяць падлюгі,</p>
<p>Наплыўшы крываваю плягай.</p>
<p>Не людзі яны, а звяругі</p>
<p>З ваўчыным сумленнем, развагай.</p>
<p> </p>
<p>Яшчэ не ўзышло нават сонца,</p>
<p>На небе чуць выплыў румянак,</p>
<p>А дзед, як чаўнок у красёнцах,</p>
<p>Цянюе там-тут між зямлянак.</p>
<p> </p>
<p>У лесе бязлюдна і пуста,</p>
<p>Як бы і няма тут нікога.</p>
<p>Мільгае між дрэў з ціхім хрустам</p>
<p>Адна толькі постаць старога.</p>
<p> </p>
<p>А людзі зашыліся ў норы,</p>
<p>Уладзіўшы з моху пасцелі,</p>
<p>У думках турботных на зоры,</p>
<p>На цёмнае неба глядзелі.</p>
<p> </p>
<p>У думках трывожных гадалі –</p>
<p>Якое ім будзе здарэнне?</p>
<p>Мінула ноч, што ж будзе далей?</p>
<p>Якою прыгодай дзень стрэне?</p>
<p> </p>
<p>Эх, бедныя людзі, ніколі</p>
<p>Не думалі вы, мае братцы,</p>
<p>Што прыйдзецца вам у няволі,</p>
<p>Як зверу, па лесе туляцца.</p>
<p> </p>
<p>Ці думаў ты, люд мой, саколю,</p>
<p>Што стрэнеш ты гора, клапоты,</p>
<p>Што многія пойдуць ў няволю</p>
<p>Пад цяжкім фашысцкім прыгнётам?</p>
<p> </p>
<p>Ці думаў пра лагеры смерці,</p>
<p>Дзе трупамі высланы гаці?</p>
<p>Іх з памяці нашай не сцерці,</p>
<p>I вораг крывёю заплаціць.</p>
<p> </p>
<p>Ваўком яго плойма завые,</p>
<p>Мы кару наложым на гадаў.</p>
<p>Былі ў цябе часы цяжкія,</p>
<p>Ты ж духам у бедах не падаў.</p>
<p> </p>
<p>I Гітлер цябе не застрашыў,</p>
<p>I як ён ні пнецца, плюгавы,</p>
<p>Асіны яму з лясоў нашых</p>
<p>Спяюць пра крывавыя справы.</p>
<p> </p>
<p> </p>
<p>* * *</p>
<p> </p>
<p>Дзед Сёмка не так сабе ходзіць:</p>
<p>Ён варту нясе:</p>
<p>Не верыць прышэльцу і годзе,</p>
<p>I вераць не ўсе.</p>
<p> </p>
<p>Не верыць яму і Бязручка,</p>
<p>Стары Купрыян.</p>
<p>Напэўна ён добрая штучка,</p>
<p>Ці жук, ці кажан.</p>
<p> </p>
<p>I што, калі гэты ваяка,</p>
<p>Пакутнік святы,</p>
<p>Разнюхае ўсё, як сабака,</p>
<p>I дасць лататы,</p>
<p> </p>
<p>А потым разбойнікаў лютых</p>
<p>Сюды прывядзе?</p>
<p>Ох, прыйдзецца ўсім тады крута,</p>
<p>Народ прападзе.</p>
<p> </p>
<p>Дзед з мыслей яго не спускае</p>
<p>I сочыць за ім –</p>
<p>Няпэўнасць, часіна цяжкая,</p>
<p>Не гінуць жа ўсім!</p>
<p> </p>
<p>У лагеры сіл малавата,</p>
<p>Пайшлі ўсе ў паход.</p>
<p>Астаўся Гарвада і варта</p>
<p>Ды той абармот...</p>
<p>А можа дзед проста – прыдзіра,</p>
<p>Злуе з-за таго,</p>
<p>Што гэта прыблуда-праныра</p>
<p>Падцяў раз яго?</p>
<p> </p>
<p>Прызнацца, было ўсё ж няёмка</p>
<p>На мітынгу тым,</p>
<p>Калі праваліўся дзед Сёмка</p>
<p>У дыспуце з ім.</p>
<p> </p>
<p>I так дзед мяркуе і гэтак,</p>
<p>Бародкай трасе:</p>
<p>Няма за прышэльцам заметак,</p>
<p>Такі, як і ўсе.</p>
<p> </p>
<p>I больш таго: дбала, старанна</p>
<p>Упрогся ў гужы,</p>
<p>Лагодны, што хоць ты да раны</p>
<p>Яго прылажы.</p>
<p> </p>
<p>I тое і гэта ён робіць</p>
<p>На ўцеху людзям,</p>
<p>На гібель фашысцкай хваробе,</p>
<p>Як кажа ён сам.</p>
<p> </p>
<p>Глядзяць на яго пагарэльцы –</p>
<p>Ды з ім можна жыць.</p>
<p>А дзедава сэрца к прышэльцу</p>
<p>Ніяк не ляжыць.</p>
<p> </p>
<p>Як толькі прыпомніць спатканне</p>
<p>I выварат той,</p>
<p>Дык возьме сумненне, ваганне –</p>
<p>Чужак ён, не свой.</p>
<p> </p>
<p> </p>
<p>* * *</p>
<p> </p>
<p>Зрабіў дзед абход патайны,</p>
<p>Спыніўся пад хвояй старою</p>
<p>I водгулле ловіць вайны,</p>
<p>Што вісне крывавай марою.</p>
<p> </p>
<p>Ён вуха ў той бок нахіліў,</p>
<p>Адкуль вецярок павявае.</p>
<p>Над лесам струменіць разліў,</p>
<p>Як музыка гукаў жывая.</p>
<p> </p>
<p>I шолах нясмелы, і звон,</p>
<p>I шчэбет птушыны, і свісты –</p>
<p>Зліваецца ўсё ў адзін тон,</p>
<p>У песню, у гімн урачысты.</p>
<p> </p>
<p>Дзед слухае, моўчкі стаіць</p>
<p>Ды сам сабе ціха ківае:</p>
<p>У памяці прошласці ніць</p>
<p>Праходзіць, як сцежка крывая.</p>
<p> </p>
<p>Дзяцінства сваё прыгадаў,</p>
<p>Як сон той, што сніўся даўненька,</p>
<p>I поле, і луг, і шум траў,</p>
<p>I мірны плужок, і сявеньку.</p>
<p> </p>
<p>Адкуль жа ўзялася яна,</p>
<p>Тхлань чортава пошасці лютай?</p>
<p>Заліся, звяроў старана,</p>
<p>Гарачай смалою, атрутай!</p>
<p> </p>
<p>Дзед Гітлера, пошысць кляне,</p>
<p>Што свет завязалі народу.</p>
<p>Канца ж не відаць той вайне,</p>
<p>Якой і не сніў ніхто зроду.</p>
<p> </p>
<p>А ў лесе спакой, цішыня,</p>
<p>Хоць, можа, не варта ёй верыць,</p>
<p>Бо, можа, дзе зорыць з-пад пня</p>
<p>На лагер фашысцкая нелюдзь.</p>
<p> </p>
<p>Дзед глянуў туды і сюды,</p>
<p>Стаяць нерухомыя сосны.</p>
<p>У пушчы каршун малады</p>
<p>Старых зазывае жалосна.</p>
<p> </p>
<p>А дзятлік дзесь збоку ў глушы,</p>
<p>Як бондар, пастуквае мерна.</p>
<p>На елцы ў густым шалашы</p>
<p>Вавёрка вылушчвае зерны.</p>
<p> </p>
<p>Пад высвісты, шчэбеты птах</p>
<p>Зазумкае чмель басавіта,</p>
<p>Дзябёлы, на тонкіх крылах,</p>
<p>Нібы ён пашыт з аксаміта.</p>
<p> </p>
<p>Дзед слухае, нібы сон сніць.</p>
<p>Ён бачыць усё і не бачыць.</p>
<p>Эх, як бы хацеў ён змяніць</p>
<p>Стан рэчаў тых і перайначыць!</p>
<p> </p>
<p>I раптам уздрогнуў дзед: ша!</p>
<p>Хто ж гэта прабег у гушчэчы?</p>
<p>Матнуўся, як цень, з шалаша,</p>
<p>Адны паказаў толькі плечы.</p>
<p> </p>
<p>Дзед позіркам сочыць за ім,</p>
<p>А постаць пашылася ў нетры.</p>
<p>Мільгнула і знікла, як дым,</p>
<p>У ранішнім чыстым паветры.</p>
<p> </p>
<p>Дзед зноў здрыгануўся: то ж ён,</p>
<p>Прыблуда! Няўжо дае драла?</p>
<p>I Сёмка бяжыць наўздагон –</p>
<p>Дагнаць яго, што б там ні стала!</p>
<p> </p>
<p>А можа трывогу падняць?</p>
<p>Паклікаць людзей на падмогу?</p>
<p>Бяжыць дзед, і ног не суняць,</p>
<p>Пад выварат чэша ён к логу.</p>
<p> </p>
<p>Здаецца чамусь, што туды</p>
<p>Прыблуда заскочыць напэўна,</p>
<p>Бо там ён прысыпаў сляды,</p>
<p>Спаткаўшы людзей неспадзеўна.</p>
<p> </p>
<p>I нейкую тайнасць карчам</p>
<p>Падкінуў хітрун гэты юркі.</p>
<p>Прыбег дзед, не верыць вачам:</p>
<p>Прыблуда снуе каля шуркі!</p>
<p> </p>
<p>Дзіўней жа ўсяго тут было,</p>
<p>Што новы, няпэўны ваяка</p>
<p>Набраў карчоў дзеду назло</p>
<p>I ў лагер панёс абыяка.</p>
<p> </p>
<p>Стаяў дзед з дзесятак хвілін,</p>
<p>Збянтэжаны, збіты з пуціны.</p>
<p>Пытаўся маўкліва ў лядзін,</p>
<p>Маўчалі бязмоўна лядзіны.</p>
<p> </p>
<p> </p>
<h3><a id="chapter19"></a>XIX</h3>
<p> </p>
<p>Жаданыя часы мне ясна відны,</p>
<p>Абернем у свята мы дзень наш будны.</p>
<p>Над полем, над гаем,</p>
<p>Над змучаным краем</p>
<p>Пракоціцца вестка: няма больш вайны!</p>
<p> </p>
<p>I скажуць нам смаглыя далі зямлі:</p>
<p>Разбойныя орды навек паляглі.</p>
<p>Не прыйдуць ніколі</p>
<p>Таптаць нашы ролі</p>
<p>Патомкі фашысцкай пражорлівай тлі.</p>
<p> </p>
<p>Мы вокам акінем прасторы свае,</p>
<p>Убачым, як многа чаго нестае –</p>
<p>Парэзаны долы,</p>
<p>Папалены сёлы,</p>
<p>Дзе нават і певень замоўк, не пяе.</p>
<p> </p>
<p>Агледзім таксама ў вялікі той час</p>
<p>Мы блізкіх і родных. Ох, шмат з іх хто згас.</p>
<p>Не ўбачым іх вочак.</p>
<p>Дачушка, сыночак!</p>
<p>Мы горка ўздыхнем і паплачам па вас.</p>
<p> </p>
<p>Уцехай нам будзе ваш подзвіг святы,</p>
<p>Вы край адстаялі, сястрыцы, браты!</p>
<p>Жыццё аддалі вы</p>
<p>За дзень наш шчаслівы,</p>
<p>Дзень мірнае працы, вянком завіты.</p>
<p> </p>
<p>Як скарб наш бясцэнны, як святасць святынь</p>
<p>Мы вас панясем у прастор далячынь.</p>
<p>Вы будзеце з намі</p>
<p>Заўжды жыць вякамі,</p>
<p>Як золак на небе і ясная сінь.</p>
<p> </p>
<p>Падлічым і раны, і боль нашых страт,</p>
<p>З дарог жа ніхто нас не зверне назад.</p>
<p>А нашы дарогі –</p>
<p>Ясноты, разлогі</p>
<p>I вечнае праўды сугучнасць і лад.</p>
<p>Усёй грамадою мы прыйдзем тады</p>
<p>На сход наш вясёлы, на пір малады.</p>
<p>Пашана тым будзе</p>
<p>Пры ўсім добрым людзе,</p>
<p>Хто роднаму люду быў верным заўжды.</p>
<p> </p>
<p>I будзе іх месца ў пачэсным куце,</p>
<p>Народ іх адзначыць ва ўсёй паўнаце,</p>
<p>Іх шлях упрыгожыць</p>
<p>I песню ім зложыць,</p>
<p>Іх слава, як ружа вясной, расцвіце.</p>
<p> </p>
<p>Мы шмат чаго ўспомнім за шумным сталом,</p>
<p>I прыказку скажам, і чарку кульнём,</p>
<p>I ўспомнім былое</p>
<p>Народа-героя,</p>
<p>Што ў бітвах суровых уславіў свой дом.</p>
<p> </p>
<p>А той, хто туляўся ці катам служыў,</p>
<p>Не сядзе за стол наш, не пройдзе мяжы</p>
<p>Бяседы-банкету</p>
<p>У светлы дзень гэты,</p>
<p>А сэрца смактаць яго будуць вужы.</p>
<p> </p>
<p>Такім адпічапенцам не будзе нідзе</p>
<p>Ласкавага вока ў людской грамадзе.</p>
<p>Іх сталыя людзі</p>
<p>I дзеці асудзяць,</p>
<p>I памяць аб іх затане, прападзе.</p>
<p> </p>
<p> </p>
<p>* * *</p>
<p> </p>
<p>Нічога Цімоху не міла,</p>
<p>Прасветлін нідзе не відно.</p>
<p>Маўклівая ноч засланіла</p>
<p>Апошняе ў свеце акно.</p>
<p> </p>
<p>Ідзе ён адзін без дарогі,</p>
<p>Адбіты ад стада баран,</p>
<p>Туляцца няма болей змогі,</p>
<p>I свет яму цемрай заслан.</p>
<p> </p>
<p>Але па прывычцы тулягі</p>
<p>Цянькамі ідзе ды ідзе,</p>
<p>Нарэшце без пэўнай развагі</p>
<p>Спыніўся ў Альховай Градзе.</p>
<p> </p>
<p>Тут ціха і ветра павевы</p>
<p>Спыняюць свой шум у галлі.</p>
<p>Карчы і струхлелыя дрэвы</p>
<p>Пад тленню ляжаць на зямлі.</p>
<p> </p>
<p>Над імі маліннік буяе,</p>
<p>На купінах чырвань суніц.</p>
<p>Панурая дзебра глухая</p>
<p>З бяздонным аконнем крыніц.</p>
<p> </p>
<p>Цімох падышоў да крыніцы,</p>
<p>Спыніўся, зірнуў у яе</p>
<p>I бачыць у люстры вадзіцы</p>
<p>Запалыя вочы свае,</p>
<p> </p>
<p>Густыя навіслыя бровы,</p>
<p>Пакрытыя пылам дарог.</p>
<p>Глядзіць адтуль, знізу, суровы</p>
<p>Другі такі ж самы Цімох,</p>
<p> </p>
<p>Асмаглы, шчацінаю рыжай</p>
<p>Заросшы, як дрэва, карой.</p>
<p>Цімох нагінаецца ніжай,</p>
<p>Адбітак разглядвае свой.</p>
<p> </p>
<p>Ён доўга ўзіраўся бачліва</p>
<p>У рысы адбітку таго,</p>
<p>Нібы спасцярогшы там дзіва</p>
<p>Ці сябра знайшоўшы свайго.</p>
<p> </p>
<p>Стаіць ён, знямелы, пакутны,</p>
<p>З крыніцы не зводзіць вачэй.</p>
<p>Бармоча сабе штось нячутна,</p>
<p>Як нейкі вядзьмар-чарадзей.</p>
<p> </p>
<p>Шаволіць губамі раз-пораз,</p>
<p>З дакорам трасе галавой,</p>
<p>А потым адрывіста ўголас</p>
<p>Пачаў гаварыць сам з сабой.</p>
<p> </p>
<p>– Ну, што пазіраеш? Эх, эх!</p>
<p>Зарос ты, азыз.</p>
<p>Сам з дому, з двара свайго збег,</p>
<p>Аблуплены чмыс!</p>
<p> </p>
<p>Каму ты патрэбен, Цімох?</p>
<p>Навошта жывеш?</p>
<p>Відаць, адступіўся і Бог.</p>
<p>Адзін ты, але ж.</p>
<p> </p>
<p>Куды падасіся, скажы?</p>
<p>I хто табе рад?</p>
<p>Упрогся не ў тыя гужы,</p>
<p>Вось што яно, брат!</p>
<p> </p>
<p>Хацеў разумней быць людзей,</p>
<p>Спрытней за іх стаць,</p>
<p>I мусіш цяпер, дабрадзей,</p>
<p>Хваробу глытаць.</p>
<p> </p>
<p>Няма табе сцежак-дарог,</p>
<p>Увесь ты ў гразі.</p>
<p>Лажыся ж, як падла, на мох</p>
<p>I землю грызі!</p>
<p> </p>
<p>Заціснуў ён голаву ў рукі,</p>
<p>Як пень той, сядзіць каля пня,</p>
<p>I міма вушэй плывуць гукі,</p>
<p>Не бачыць і яснага дня.</p>
<p> </p>
<p>Сядзіць ён, прыжмурыўшы вочы,</p>
<p>Нібы задрамаў, ды ізноў</p>
<p>Шаволіць губамі, мармоча</p>
<p>I ўголас гаворыць: «Пайшоў!»</p>
<p> </p>
<p>Цімох робіць рух, каб падняцца,</p>
<p>Ды раптам спыніўся. «Пастой!»</p>
<p>I стаў ён з сабою спрачацца</p>
<p>У дзебры бязлюднай, пустой.</p>
<p> </p>
<p>– Куды мяне цягнеш, Цімох?</p>
<p>Не, не: не пайду я, дальбог!</p>
<p>Бажуся табе – не пайду...</p>
<p>– Ну, як-то не пойдзеш? ідзі!</p>
<p>Што ж болей рабіць, пасудзі?</p>
<p>Пазбыць мусіш боль свой, нуду.</p>
<p>Паслухай, на розум вазьмі:</p>
<p>Змірыся, мой браце, з людзьмі –</p>
<p>Дакуль будзеш камень насіць?</p>
<p>– Ну, што ж ты чаўпеш мне? маўчы!</p>
<p> </p>
<p>Пішчыш ты, як жаба ў карчы:</p>
<p>Аб чым яшчэ клянчыць, прасіць?</p>
<p>– Не пойдзеш, дык сук выбірай...</p>
<p>– О Божа, адумацца дай!</p>
<p>Чаго ты прыстаў як смала?</p>
<p>– Цімох, не спірайся, браток:</p>
<p>Адзін табе ёсць ён, куток, –</p>
<p>Паспробуй: была не была.</p>
<p>– Цьфу, згінь ты! Ну, добра – пайду.</p>
<p>Ці так або сяк прападу –</p>
<p>Адна табе ўсюды хвала.</p>
<p> </p>
<p>Цімох заківаўся. Ідзе ў задуменні</p>
<p>Між елак і комляў алешын.</p>
<p>Лісцвяная сетка ад сонца і цені</p>
<p>Плыве па ім сотнямі плешын.</p>
<p> </p>
<p>Ды ён не зважае. Забыў пра крыніцы,</p>
<p>Дзе бачыў свой цёмны адбітак,</p>
<p>Снуе сваю сцежку праз параснік ніцы</p>
<p>Такі ўжо туляння здабытак.</p>
<p> </p>
<p> </p>
<h3><a id="chapter20"></a>XX</h3>
<p> </p>
<p>У табары-лагеры глуха,</p>
<p>Здаецца, няма ў ім нікога,</p>
<p>А сцішся, хвілінку паслухай,</p>
<p>I гукаў пачуеш тут многа.</p>
<p> </p>
<p>Дзесь шоргае мерна лапата,</p>
<p>Піла далучае свой шорах,</p>
<p>Дзесь стукае молат заўзята</p>
<p>У ямах патайных, у норах.</p>
<p> </p>
<p>Стракоча машынка шытная,</p>
<p>Ды звякне жалеза таемна.</p>
<p>Адкуль яно, хто яго знае –</p>
<p>Майстэранька ў сховах падземных.</p>
<p> </p>
<p>Прыгледзішся – лёгкай кудзеляй</p>
<p>Дымок павіваецца сіні,</p>
<p>I сэрца табе ён вяселіць</p>
<p>У леснай панурай пустыні.</p>
<p> </p>
<p>I бачыш – між комляў шурпатых</p>
<p>Жывы чалавек вынікае,</p>
<p>Жыве ён без клуні, без хаты,</p>
<p>Калі такі лёс напаткае.</p>
<p> </p>
<p>Але галавы ён не хіліць,</p>
<p>Не гнецца лазінаю ніцай...</p>
<p>Мой брат беларус! тваёй сіле,</p>
<p>Цярпенню твайму – пакланіцца.</p>
<p> </p>
<p>У цяжкай хвіліне, у болю,</p>
<p>Пад здзекам брыды-чужаніцы</p>
<p>Выкоўваеш ты сваю волю</p>
<p>I свята вартуеш граніцы.</p>
<p> </p>
<p>У дзікіх трушчобах, у пушчах,</p>
<p>У нетрах патайнага схову</p>
<p>Дарогай сваёй невідушчай</p>
<p>Снуеш ты збавення аснову.</p>
<p> </p>
<p>А што яно будзе здабыта,</p>
<p>Што час яго светлы настане,</p>
<p>Пра тое шуміць табе жыта,</p>
<p>I дуб, і трава на кургане;</p>
<p> </p>
<p>Шуміць аб ім лес і дуброва,</p>
<p>I дрот па слупах аб ім звоніць,</p>
<p>Аб ім бальшавіцкае слова</p>
<p>У хвалях паветра гамоніць.</p>
<p> </p>
<p>Не, ты не пакінуты ў горы,</p>
<p>Браты твае сэрцам з табою,</p>
<p>Сыны твае ў зоркім дазоры</p>
<p>Канец пакладаюць разбою.</p>
<p> </p>
<p>Жывуць яны думкай, турботай</p>
<p>Аб шчасці тваім чалавечым,</p>
<p>I ўсе твае болі-згрызоты</p>
<p>Нясуць іх шырокія плечы.</p>
<p> </p>
<p>I хоць жа хто шмат з іх далёка,</p>
<p>Раздзелен з табою прасторам,</p>
<p>Ды бачыць цябе яго вока,</p>
<p>I думка яго з тваім горам.</p>
<p> </p>
<p>Як злучаны з рэчкаю хвалі</p>
<p>I з дрэвам зялёнае вецце,</p>
<p>Так лёс свой з народным звязалі</p>
<p>Сям’і бальшавіцкае дзеці.</p>
<p> </p>
<p>Таму ты і стойкі і дужы</p>
<p>I горы скідаеш з дарогі,</p>
<p>Праз буры, праз спёкі і сцюжы</p>
<p>Праводзіш свой шлях перамогі.</p>
<p> </p>
<p> </p>
<p>* * *</p>
<p> </p>
<p>У кожнага ў лагеры-лесе</p>
<p>Быў свой абавязак, занятак,</p>
<p>I кожны ў сваім інтарэсе</p>
<p>Прыносіў грамадскі падатак.</p>
<p> </p>
<p>Былі тут краўцы і краўчыхі,</p>
<p>Шаўцы, сталяры з цеслярамі,</p>
<p>Вялі сваю справу паціху –</p>
<p>Атрад абслугоўвалі самі.</p>
<p> </p>
<p>Мар’яна з Аўдоццяй – кухаркі,</p>
<p>Пыніліся больш каля печы.</p>
<p>I ўсе жылі ў згодзе, без сваркі,</p>
<p>Парушыўшы звычай старэчы.</p>
<p> </p>
<p>У лагеры весці пачуты:</p>
<p>З паходу атрад прыбывае.</p>
<p>Жаданыя гэта мінуты,</p>
<p>Святлее братва лесавая.</p>
<p> </p>
<p>Каб лепей сустрэць свайго брата</p>
<p>I радасны час той уважыць,</p>
<p>Задумалі цёткі багата</p>
<p>Грыбкоў на вячэру насмажыць.</p>
<p> </p>
<p>Пайшлі аглядаць баравіны.</p>
<p>Мінаюць лагі, бураломы,</p>
<p>I раптам зірнулі жанчыны –</p>
<p>Сядзіць чалавек невядомы!</p>
<p> </p>
<p>Сагнуўся на пні заімшэлым,</p>
<p>Апёрся на кій сукаваты.</p>
<p>Сядзіць ён, глухі, скамянелы,</p>
<p>Нібы лесавік той кашлаты.</p>
<p> </p>
<p>Жанок ахапіла страхоцце,</p>
<p>I самі яны анямелі.</p>
<p>– Хто ж гэта? – шапнула Аўдоцця, –</p>
<p>Ці ёсць хоць душа ў яго целе?</p>
<p> </p>
<p>Страх цёмны змяніўся памалу</p>
<p>Цікавасцю вострай жаночай.</p>
<p>Бліжэй ідуць краем прагалу</p>
<p>I чуюць – ён нешта шапоча.</p>
<p> </p>
<p>Зірнулі адна на другую</p>
<p>Жанкі ў неспакою і ў страсе.</p>
<p>Развага на думку благую</p>
<p>Наводзіць Гіляраву Касю.</p>
<p> </p>
<p>– Сястрыцы! да гэта ж скажоны! –</p>
<p>Скрозь зубы яна працадзіла.</p>
<p>– А можа, глядзеце, шпіёны? –</p>
<p>Заўважыла цётка Людміла.</p>
<p> </p>
<p>– Хадзем лепш адгэтуль, галубкі, –</p>
<p>Пачуліся шэпты Грыпіны,</p>
<p>I ціснецца цётка да купкі,</p>
<p>Заходзіць за цётчыны спіны.</p>
<p> </p>
<p>I раптам для ўсіх нечакана,</p>
<p>Парушыўшы стан асцярогі,</p>
<p>Уголас гукае Мар’яна:</p>
<p>– Ты хто такі? Гэй, прэч з дарогі!</p>
<p> </p>
<p>Уздрогнулі разам кабеты,</p>
<p>На страх той уставілі вочы,</p>
<p>А ён, нібы пугай агрэты,</p>
<p>Увесь скалануўся, падскочыў.</p>
<p> </p>
<p>Зірнуў на жанок палахліва,</p>
<p>Як воўк, аглянуўся навокал</p>
<p>Ды раптам да цётак маўкліва</p>
<p>Ступае рашуча, шырока.</p>
<p> </p>
<p>Жанкі ўрассыпную, ды драла,</p>
<p>Не чуюць і ног пад сабою,</p>
<p>А той чалавек праз завалы</p>
<p>Пагнаўся за іх чарадою.</p>
<p> </p>
<p>Бяжыць і гукае: – Чаго вы?</p>
<p>Не бойцеся, цётухны, маткі! –</p>
<p>А цёткі стралою ў дубровы,</p>
<p>У лагер бягуць без аглядкі.</p>
<p> </p>
<p> </p>
<p>* * *</p>
<p> </p>
<p>Здаецца, і дрэвы адчулі</p>
<p>Той час і зірнулі ясней.</p>
<p>Бярозы ў бялявых кашулях</p>
<p>Стаялі, як постаці жней.</p>
<p> </p>
<p>Утульней развесілі голле</p>
<p>Яліны ў нізінах сырых.</p>
<p>На збітай кары белай соллю</p>
<p>Смала выступае на іх.</p>
<p> </p>
<p>Зірнеш – нібы ў лагеры свята.</p>
<p>Ты кожную дробязь заўваж:</p>
<p>I штаб выглядаў зухавата,</p>
<p>Хоць ён быў яловы шалаш.</p>
<p> </p>
<p>I брама убрана. Увіта</p>
<p>Прыгожая арка ў будан.</p>
<p>Стараліся той жа Мікіта</p>
<p>I той жа штукар Купрыян.</p>
<p> </p>
<p>А з брамы ў вянку верасковым</p>
<p>Спакойна глядзіць правадыр,</p>
<p>Што людзям нясе сваё слова,</p>
<p>Каб даць ім і радасць і мір.</p>
<p> </p>
<p>Дарожкі пасыпаны густа</p>
<p>Пясочкам жвіровым сухім,</p>
<p>I ўсё было зроблена з густам</p>
<p>На ўцеху ваякам сваім.</p>
<p> </p>
<p>Без іх тут было страшнавата,</p>
<p>I кожны меў свой непакой.</p>
<p>Зварот іх – жаданае свята</p>
<p>У пушчы глухой, векавой.</p>
<p> </p>
<p>Чакаюць іх дзеці, падлеткі</p>
<p>I сталых гадоў жыхары.</p>
<p>Дзед Сёмка вярнуўся з разведкі,</p>
<p>Грызе яго клопат стары.</p>
<p> </p>
<p>А згорблены дзядзька Гіляры</p>
<p>Снуе, як у кроснах чаўнок:</p>
<p>Адкрыў ён тайком у гушчары –</p>
<p>Аж страшна сказаць – браварок!</p>
<p> </p>
<p> </p>
<h3><a id="chapter21"></a>XXI</h3>
<p> </p>
<p>Ажыў ціхі лес, палюднела,</p>
<p>Вярнуўся з паходу атрад,</p>
<p>I песня чыясь зазвінела</p>
<p>Падзеям пад голас, у лад.</p>
<p> </p>
<p>Спявае Максім Патаропа,</p>
<p>Той самы Максім-партызан,</p>
<p>Што чучалы ставіў з акопа</p>
<p>I ворага ўзяў на падман.</p>
<p> </p>
<p>Ён песень чужых не ўжывае:</p>
<p>Сваю зацягнуць цікавей.</p>
<p>Натура ў Максіма такая –</p>
<p>Ён сам для сябе салавей.</p>
<p> </p>
<p>З Гілярам шаптаўся пра што-та,</p>
<p>А потым душа расцвіла,</p>
<p>Да песень падшыбла ахвота,</p>
<p>I песня гудзе, як пчала:</p>
<p> </p>
<p>«Казаў Гітлер «Жыва я</p>
<p>Вазьму Маскву, Тулу».</p>
<p>Ах ты, дрэнь паршывая,</p>
<p>А не хочаш скулу?</p>
<p>Пазіраў ты на Каўказ,</p>
<p>Як кот на кілбасы.</p>
<p>Ды па мордзе табе – раз!</p>
<p>Не будзь сквапны, ласы.</p>
<p>Як пабег у свой Берлін,</p>
<p>Пагубляў абвёрткі.</p>
<p>Глянуў Гебельс – сукін сын!</p>
<p>«Фюрэр, а дзе ж порткі?»</p>
<p> </p>
<p>Плыве яго песня-брындзюшка,</p>
<p>I сам ён, вясёлы, плыве,</p>
<p>А шапка з чырвонаю стужкай</p>
<p>Красу дадае галаве.</p>
<p> </p>
<p>Сустрэнецца хто на пуціне,</p>
<p>I сам усміхнецца яму –</p>
<p>Разрывак жа трэба людзіне,</p>
<p>Свая ж бо хвіліна ўсяму.</p>
<p> </p>
<p>I хвацкія выдумаў словы,</p>
<p>Бадай ты, Максімка, быў скіс!</p>
<p>Спявай сабе, браце, здаровы</p>
<p>Ды бі яму, Гітлеру, чмыс!</p>
<p> </p>
<p>Кароткія іх адпачынкі,</p>
<p>Нядоўгі ў паходах папас.</p>
<p>Ну што ж, пагуляйце, мужчынкі,</p>
<p>I труднасці будзе вам час.</p>
<p> </p>
<p>Байцы разбрыліся па сховах,</p>
<p>Каб клопат свой там развязаць</p>
<p>I блізкім у некалькіх словах</p>
<p>Аб тым і аб гэтым сказаць.</p>
<p> </p>
<p>А сам Белавус дзелавіта</p>
<p>Аглядвае лагерны двор,</p>
<p>З ім ходзіць дзед Сёмка, Мікіта,</p>
<p>Стары Купрыян і Грыгор.</p>
<p> </p>
<p>Той самы ваяка-прыблуда,</p>
<p>Якога выследжвае дзед,</p>
<p>Але не падчэпіць на вуду,</p>
<p>Ніяк не натрапіць на след.</p>
<p> </p>
<p>А мыслі і сэрца гавораць –</p>
<p>Не вер яму, рыжаму, не!</p>
<p>I зрэнкі, бы ў злодзея, зораць,</p>
<p>I ў вочы табе не зірне.</p>
<p> </p>
<p>Спакою дзед Сёмка не мае,</p>
<p>Свайго ён не скіне ярма.</p>
<p>А можа стары выдумляе</p>
<p>Ці проста зацяўся дарма.</p>
<p> </p>
<p> </p>
<p>* * *</p>
<p> </p>
<p>А што там яшчэ за праява?</p>
<p>З чаго той гармідар жаночы?</p>
<p>Бягуць і крычаць, бы аблава</p>
<p>На іх насядае, грукоча.</p>
<p> </p>
<p>Падняўся ўвесь лагер на ногі –</p>
<p>Няўжо ідзе вораг пракляты?</p>
<p>Народ вылятае. Трывога.</p>
<p>Хватаюць байцы аўтаматы.</p>
<p> </p>
<p>Жанок акружаюць.– Чаго вы?</p>
<p>Якая бяда з вамі стала?</p>
<p>– Шалёны! унь ён, – былі словы,</p>
<p>I зразу трывога адпала.</p>
<p> </p>
<p>Глядзяць – чалавек да вар’ята</p>
<p>Сапраўды падобен з аблічча.</p>
<p>Спыніўся, глядзіць тупавата,</p>
<p>Смяецца, ды так таямніча.</p>
<p> </p>
<p>– Браты мае, я ж вас шукаю!</p>
<p>Ці вы не пазналі Цімоха?</p>
<p>Крычу ім, як родных гукаю...</p>
<p>Не ведаю, чым напалохаў.</p>
<p> </p>
<p>I раптам як крыкне: – Браточкі! –</p>
<p>Сарваўся і людзям у ногі.</p>
<p>– Даруйце!.. абрыдлі мне прочкі...</p>
<p>Прадажнік я, шкоднік убогі...</p>
<p> </p>
<p>Служыў ім, скулякам, хваробам,</p>
<p>Пазнаў іх атрутную школу,</p>
<p>Ён паў на калені і лобам</p>
<p>Прынік да імшыстага долу.</p>
<p> </p>
<p>Народ пазірае ў здзіўленні</p>
<p>I слоў тых не цяміць адразу.</p>
<p>Відаць, у вар’яцкім зацьменні</p>
<p>Вярзе ён вар’яцкія сказы.</p>
<p> </p>
<p>– Лаві яго, гада! Куды ты? –</p>
<p>Дзед Сёмка крычыць праразліва</p>
<p>Ды ў лес, верасамі зашыты,</p>
<p>Кулём, па-старэчы імкліва.</p>
<p> </p>
<p>Бяжыць, лямантуе: – Лавеце!</p>
<p>Трымайце! Унь ён – дае драла!</p>
<p>I дзеда зялёнае вецце</p>
<p>Ад вока людскога схавала.</p>
<p> </p>
<p>Не ўсе зразумелі паводзін</p>
<p>Старога руплівага дзеда,</p>
<p>Стаялі, глядзелі, Ніводзін</p>
<p>Нічога не цяміў, не ведаў.</p>
<p> </p>
<p>А першы тут скеміў Гарвада</p>
<p>I кінуўся сам у пагоню,</p>
<p>За ім вартавая брыгада.</p>
<p>Лес поўніцца крыкам, гамоніць.</p>
<p> </p>
<p>Старога даўно абагналі,</p>
<p>Ды дзед паддавацца не хоча.</p>
<p>Бяжыць ён, і крык яго далей,</p>
<p>Як тая клякотка, якоча.</p>
<p> </p>
<p>Падняў галаву, пазірае</p>
<p>Цімох перапуджаным зрокам,</p>
<p>I з’ехала шапка старая</p>
<p>З ілба на патыліцу бокам.</p>
<p> </p>
<p>– Браточкі! ды я ж не ўцякаю…</p>
<p>Набегаўся... хопіць... даволі...</p>
<p>Няма мне прытулку ні ў гаю,</p>
<p>Ні ў лесе, ні ў лузе, ні ў полі.</p>
<p> </p>
<p>I твар свой закрыў ён рукамі</p>
<p>Ды здушаным стогнам завохаў.</p>
<p>– У штаб яго... Гайда за намі!</p>
<p>Кіўнуў Белавус на Цімоха.</p>
<p> </p>
<p> </p>
<h3><a id="chapter22"></a>XXII</h3>
<p> </p>
<p>Многа, ой многа дарог у жыцці!</p>
<p>Месяц, ты ўночы іх нам асвяці,</p>
<p>Сонца, пасып іх праменнем.</p>
<p> </p>
<p>Цяжка, ой цяжка дарогу згубіць,</p>
<p>К праўдзе і волі з рук выпусціць ніць,</p>
<p>Слепа кружыцца ў зацьменні!</p>
<p> </p>
<p>Тычак фальшывых і напісаў шмат,</p>
<p>Пойдзеш іх следам, не прыйдзеш назад,</p>
<p>Згубішся ў цёмным паходзе.</p>
<p> </p>
<p>Браце! адна ёсць дарога табе:</p>
<p>Шлях той у працы і ў барацьбе:</p>
<p>Заўжды з народам у згодзе.</p>
<p> </p>
<p> </p>
<p>* * *</p>
<p> </p>
<p>Цімоха вядуць у будан,</p>
<p>I людзі ідуць грамадою,</p>
<p>А з лесу паміж партызан</p>
<p>Ваяка з бародкай рудою.</p>
<p> </p>
<p>Ідзе, як сасун-жарабок,</p>
<p>Узяты на повад для ўцехі,</p>
<p>I вока адно стрыжэ ўбок,</p>
<p>Другое глядзіць на арэхі.</p>
<p> </p>
<p>I ноздры яго, як мяхі,</p>
<p>Надзьмутыя ветрам, трасуцца.</p>
<p>А твар, неспакойны, сухі,</p>
<p>Лагодна гатоў усміхнуцца.</p>
<p> </p>
<p>Затое ж дзед Сёмка, як бог,</p>
<p>Ідзе за працэсіяй ззаду,</p>
<p>Паважны, не чуючы ног,</p>
<p>Паштурхвае локцем Гарваду.</p>
<p> </p>
<p>– Зірні толькі, што за арол! –</p>
<p>На збега дзед хітра ківае: –</p>
<p>Ідзе – угінаецца дол,</p>
<p>Пастава і то баявая.</p>
<p> </p>
<p>Шкарпэткі адны чаго варт –</p>
<p>Сватоў засылай да Амількі, –</p>
<p>Жартуе, ды злы дзедаў жарт,</p>
<p>Пякучыя дзедавы шпількі.</p>
<p> </p>
<p>А бровы яго, як кусты,</p>
<p>Над зыркімі зрэнкамі звіслі.</p>
<p>– Не, браце: твой намер пусты –</p>
<p>Чытаю я ўсе твае мыслі.</p>
<p> </p>
<p>Ты грушы расціў на вярбе,</p>
<p>Ды я не спускаў цябе з вока, –</p>
<p>Куражыцца дзед, сам сябе</p>
<p>Нясе ён з павагай, высока.</p>
<p> </p>
<p>Як хвалі дзве ў плыні рачной,</p>
<p>Сустрэліся ў лагеры людзі.</p>
<p>Сустрэўшыся, самі сабой</p>
<p>Спыніліся разам на грудзе.</p>
<p> </p>
<p>Выходзіць на плёс з грамады</p>
<p>Кандрат Белавус і пытае:</p>
<p>– Чаго ж уцякаў і куды?</p>
<p>Не скажаш, мы самі пазнаем.</p>
<p> </p>
<p>Як юркія мышкі з нары,</p>
<p>Забегалі вочы ў прыблуды.</p>
<p>– Таварыш! з дзяцінай пары</p>
<p>Скруцілі мяне перапуды.</p>
<p> </p>
<p>Як толькі пачую «вар’ят»</p>
<p>Ці ўбачу вар’ята, паверце:</p>
<p>Калоціць мяне ён, як гад.</p>
<p>Баюся яго больш, як смерці.</p>
<p> </p>
<p>Вось так і цяпер, проста смех:</p>
<p>Ніяк не пазбыў таго страху.</p>
<p>Убачыў яго і – пабег,</p>
<p>I сам не хацеў, а даў маху.</p>
<p> </p>
<p>Смяшок праляцеў ў грамадзе.</p>
<p>Хтось кінуў заўвагу: «Бывае».</p>
<p>«I кот часам страх навядзе,</p>
<p>I мыш чалавека спужае».</p>
<p> </p>
<p>Цімох безуважны стаяў,</p>
<p>Як сведка чужых інтарэсаў,</p>
<p>Не ведаў ён звычаяў, спраў,</p>
<p>Законаў і побыту лесу.</p>
<p> </p>
<p>Ды раптам затросся Цімох,</p>
<p>Спаймаўшы на вока прыблуду.</p>
<p>Здзівіўся, нібы спасцярог</p>
<p>Праяву жахлівага цуду.</p>
<p> </p>
<p>Мільгнуліся ў момант і труп,</p>
<p>I лог апусцелы, і хвоя...</p>
<p>Застыў ён, бы ўкопаны слуп,</p>
<p>Не верыць – што ж гэта такое?</p>
<p> </p>
<p>I раптам зрываецца. – Га! –</p>
<p>Як крыкне ён нема, сярдзіта: –</p>
<p>Згубіў ты мяне, зладзюга,</p>
<p>Заразлівы гад недабіты!</p>
<p> </p>
<p>Схапіў ён прыблуду, затрос</p>
<p>I бразнуў на мох з усёй сілы</p>
<p>I душыць, таўчэ яго ў нос,</p>
<p>Сам бледны, уздуліся жылы.</p>
<p> </p>
<p>Прыблуда завіўся, бы ўюн,</p>
<p>Упіўся зубамі ў Цімоха.</p>
<p>Ачуўся ў ім цёмны Жыгун,</p>
<p>Прабеглая юха, прайдоха.</p>
<p> </p>
<p>Качаліся, вылі яны,</p>
<p>Кусаліся з хрыпам звярыным.</p>
<p>– Даволі вам! Стой, драчуны!</p>
<p>З трудом разнялі іх мужчыны.</p>
<p> </p>
<p>З расшарпаным тварам Цімох</p>
<p>Яшчэ рваўся ў ярасці к бою.</p>
<p>Жыгун жа падняцца не мог,</p>
<p>Стагнаў ды круціў галавою.</p>
<p> </p>
<p>– Таварышы! я ж вам казаў,</p>
<p>Недарма ж душа прадчувала...</p>
<p>Не верылі, я быў няпраў,</p>
<p>I вось ён – вар’яцкае джала!</p>
<p> </p>
<p>I плакаў Жыгун, як бабёр,</p>
<p>Ды чмыхаў растоўчаным носам.</p>
<p>Пакусаны лоб Цімох цёр,</p>
<p>На «друга» паглядваў ён скоса.</p>
<p> </p>
<p>А потым зірнуў на народ</p>
<p>I, зубы аскаліўшы, кажа:</p>
<p>– Жыгун, ты фашысцкі смурод,</p>
<p>Душа твая – чорная сажа.</p>
<p> </p>
<p>Прызнайся, скажы, як мяне</p>
<p>Ты ў бруд зацягнуў і запэцкаў...</p>
<p>Вар’ят я? Ой не, годзе, не!</p>
<p>А вось ён, дакумант нямецкі.</p>
<p> </p>
<p>I выняў з патайных кішэнь</p>
<p>Маленькі партфелік раменны.</p>
<p>– Во, вось дзе твая сакрамэнь!</p>
<p>Глядзіце: я – малапісьменны.</p>
<p> </p>
<p> </p>
<h3><a id="chapter23"></a>XXIII</h3>
<p> </p>
<p>За лесам на горцы тры хвоі</p>
<p>Стаяць, паспускаўшы галіны.</p>
<p>Пад імі крыжы-сухастоі,</p>
<p>Сумотных разваг напаміны.</p>
<p> </p>
<p>Дзве бітых у полі дарогі</p>
<p>Крыж-накрыж сышліся, як сёстры,</p>
<p>I далей снуюцца ў разлогі</p>
<p>Шукаць нейкі радасны востраў.</p>
<p> </p>
<p>Бягуць і на ўсход яснавокі,</p>
<p>Бягуць і на захад імжысты.</p>
<p>Разлёгся прастор ва ўсе бокі,</p>
<p>Няпэўны, няясны, дваісты.</p>
<p> </p>
<p>Ідуць імі людзі маўкліва,</p>
<p>Глядзяць на дырваны паўзбоччу.</p>
<p>Не цешаць пакосы і жніва,</p>
<p>I сцішна ім днём тут і ноччу.</p>
<p> </p>
<p>Праходзяць – ляжыць непрыбраны</p>
<p>На ростані труп чалавечы.</p>
<p>Не грэюць халодных дырванаў</p>
<p>Прынікшыя шчыльна к ім плечы.</p>
<p> </p>
<p>А вочы, як мутныя шкелкі,</p>
<p>У неба устаўлены тупа.</p>
<p>Указка размашыстай стрэлкі</p>
<p>Увагу звяртае да трупа.</p>
<p> </p>
<p>Як шыльда, лубок берасцяны</p>
<p>Прыкрыў сіні труп да паловы.</p>
<p>На ім вывеў пісар старанны</p>
<p>Выразныя, страшныя словы:</p>
<p>«Я – здраднік народа, Жыгун.</p>
<p>Я – падаль прадажная, лгун.</p>
<p>Дык плюньце на труп мой, жывыя,</p>
<p>Сабака няхай па мне вые!»</p>
<p> </p>
<p>Быць можа прайшлі б людзі міма,</p>
<p>Вось так, як ідуць на пагосце,</p>
<p>Калі б не страла прад вачыма,</p>
<p>Не напіс на жоўтай бяросце.</p>
<p> </p>
<p>А стрэлку заўважаць і з жахам</p>
<p>На момант запыняцца ў полі,</p>
<p>Цікавасць верх возьме над страхам,</p>
<p>Падходзяць, чытаюць крамзолі.</p>
<p> </p>
<p>На твар потым зрок пераводзяць –</p>
<p>Дык вось яна, гнюсная здрада,</p>
<p>Валяйся ж, як падаль, у смрадзе.</p>
<p>Няхай пашкадуе гад гада.</p>
<p> </p>
<p>I плюнуць ды кінуць галіну</p>
<p>Ці камень на труп шальмаваны, –</p>
<p>Няхай не паганіць краіны,</p>
<p>Пакут яе, боляў і раны.</p>
<p> </p>
<p>I зложыць народ сваё слова,</p>
<p>Легенду народнага складу,</p>
<p>Асудзіць без жалю сурова</p>
<p>Агіднейшы грэх людскі – здраду.</p>
<p> </p>
<p> </p>
<p>* * *</p>
<p> </p>
<p>Цімоху як бы палягчэла,</p>
<p>Найбольшы свой страх ён адолеў.</p>
<p>Змардованы дух яго, цела</p>
<p>На момант пазбыліся боляў.</p>
<p> </p>
<p>3 людзьмі б толькі быць яму разам:</p>
<p>Прызнання ад іх мець хоць трохі,</p>
<p>Не быць для іх скулай, заразай</p>
<p>I відам сваім не палохаць.</p>
<p> </p>
<p>Абрыдла тулянне без краю,</p>
<p>Цягацца злачынцам, аблудам –</p>
<p> </p>
<p>Няхай яго судзяць, караюць,</p>
<p>Ён нават чакае прысуду.</p>
<p> </p>
<p>Навокала людзі і дрэвы</p>
<p>I неба ў прасветах вяршалін.</p>
<p>Якія ж яшчэ неспадзевы?</p>
<p>Няхай бы хоць як вырашалі.</p>
<p> </p>
<p>Маўчыць грамада невыразна,</p>
<p>Мяркуе, па-своему кожны.</p>
<p>Глядзець на яго як на блазна,</p>
<p>Вядомая справа, не можна.</p>
<p> </p>
<p>На ліха ніхто не няволіў,</p>
<p>Не змушваў лізаць кату боты.</p>
<p>Служыў, а цяпер заскаголіў –</p>
<p>Заелі, моў, болі, згрызоты.</p>
<p> </p>
<p>Ці мала ж такія падлізы</p>
<p>Даносамі шкодзяць краіне?</p>
<p>Пабіць іх сабачыя мызы!</p>
<p>Павесіць на горкай асіне!</p>
<p> </p>
<p>Навошта нам зброд іх плюгавы,</p>
<p>Што вырас, як грыб той на гнілі?</p>
<p>Міжволі ўсплывалі расправы,</p>
<p>Што каты з іх ласкі чынілі.</p>
<p> </p>
<p>I людзі прыгадвалі страты,</p>
<p>Гарэлых двароў папялішчы,</p>
<p>Хто сына, хто жонку ці брата,</p>
<p>Што вылюдак-вораг панішчыў.</p>
<p> </p>
<p>Сачыліся кроўю боль, рана,</p>
<p>I помста ў душы бушавала.</p>
<p>Ці ж сына забудзе Мар’яна?</p>
<p>Такіх мацярок хіба мала?</p>
<p> </p>
<p>Былі галасы за Цімоха.</p>
<p>То праўда – ён шкодзіў народу,</p>
<p>Ды выкрыў фашысцкага жоха,</p>
<p>Сам выплыў на чыстую воду.</p>
<p> </p>
<p> </p>
<p> </p>
<p>I сам ён усведаміў віны</p>
<p>I людзям адкрыта прызнаўся</p>
<p>I выкупіў напалавіну</p>
<p>Той бруд, у якім ён качаўся.</p>
<p> </p>
<p>Так людзі гадалі ў маўчанні.</p>
<p>Прад імі ж стаяла задача.</p>
<p>I згодныя на пакаранне</p>
<p>I схільныя важыць іначай.</p>
<p> </p>
<p>Стаялі маўком ды украдкам</p>
<p>Паглядвалі на Белавуса:</p>
<p>Як скажа, так будзе і гладка,</p>
<p>I згодзяцца ўсе і без змусу.</p>
<p> </p>
<p>А сам Белавус, ім здалося,</p>
<p>I так памяркоўваў і гэтак.</p>
<p>Ды тут на Цімохавым лёсе</p>
<p>Сказаўся шум радасных вестак!</p>
<p> </p>
<p>Спачатку паціху, а далей</p>
<p>Хор выгукаў шырыцца дружны:</p>
<p>– Саколік ты наш! не гадалі...</p>
<p>– Калюжны! вярнуўся Калюжны!</p>
<p> </p>
<p>Дрыготка прабегла па целе,</p>
<p>I шум той суровасць адсунуў.</p>
<p>У сэрцы Кандрата запелі,</p>
<p>Як звонкія гуселькі, струны.</p>
<p> </p>
<p>– Даруем Цімоху, адпусцім! –</p>
<p>Сказаў ён народу: – прабачым...</p>
<p>Не будзь толькі гадам у кусце,</p>
<p>Не бегай больш тропам сабачым!</p>
<p> </p>
<p>I строга кіўнуў ён Цімоху,</p>
<p>Сурова абвёў яго зрокам...</p>
<p>Кандрат ірвануўся – па моху</p>
<p>Панёсся размашыстым крокам.</p>
<p> </p>
<p>Цімох не акрэсліць настрою,</p>
<p>Стаіць тут адзін, пазірае.</p>
<p>Не зліўся ён з плынню людскою,</p>
<p>Нуда яго томіць старая.</p>
<p> </p>
<p>А ў лагеры шум весялосці</p>
<p>I выгукі радасці – «Петрык!..»</p>
<p>Вітаюць, цалуюць, як госця,</p>
<p>I гушкаюць хлопца ў паветры.</p>
<p> </p>
<p>Аж пушча з народам запела</p>
<p>I песню выносіць угору.</p>
<p>А Петрык худы, упаў з цела,</p>
<p>Гараць толькі вочы, як зоры.</p>
<p> </p>
<p>Кандрат Белавус увесь ззяе –</p>
<p>Не зналі такім камандзіра.</p>
<p>– Падзея, – гаворыць, – такая,</p>
<p>Што мушу прызнацца вам шчыра.</p>
<p> </p>
<p>Падумаў я ў мыслях з сабою:</p>
<p>Калі мы пабачым Пятрушу,</p>
<p>Дык ворагу смерць пад вярбою,</p>
<p>А з Гітлера вылушчым душу.</p>
<p> </p>
<p>I тут камандзір выйшаў з гужа</p>
<p>Ды так, каб не ведала войска,</p>
<p>Маргнуў ён Гіляраму: «Дружа!</p>
<p>Ты б трошкі... прадукцыі – свойскай».</p>
<p> </p>
<p> </p>
<p> </p>
<h3><a id="chapter24"></a>XXIV</h3>
<p> </p>
<p>У хвалях няспыннага руху</p>
<p>Ідзе-плыве час,</p>
<p>Нячутна для нашага слуху,</p>
<p>Нябачна для нас.</p>
<p> </p>
<p>I мы з ім, як хвалі, дыбаем,</p>
<p>Праводзім свой шлях,</p>
<p>А далеч расквечаным маем</p>
<p>Стаіць у вачах.</p>
<p> </p>
<p>I шмат нам дароў яна суліць,</p>
<p>Чароўных, як сон,</p>
<p>Нас вабіць і горне і туліць</p>
<p>Дарога-разгон.</p>
<p> </p>
<p>Яшчэ ў дні маленства лятункі</p>
<p>Авейваюць нас,</p>
<p>Прыгожыя пішуць рысункі,</p>
<p>Вянкі ўюць украс.</p>
<p> </p>
<p>У нашай дарозе мы стрэнем</p>
<p>Не мала прыгод,</p>
<p>I сонцам мы пройдзем і ценем</p>
<p>Пад гоман грымот.</p>
<p> </p>
<p>У нашым няспынным імкненні</p>
<p>Ёсць шмат хараства,</p>
<p>Хоць шлях нам заступяць каменні,</p>
<p>Пясок і жарства.</p>
<p> </p>
<p>Ды мы іх падолеем, скінем,</p>
<p>Адсунем убок.</p>
<p>Наперад к тым далечам сінім</p>
<p>Скірован наш крок.</p>
<p> </p>
<p>Жывіся ж вялікаю верай</p>
<p>У праўду, мой брат!</p>
<p>Наперад і толькі нанерад –</p>
<p>Ні кроку назад!</p>
<p> </p>
<p> </p>
<p>* * *</p>
<p> </p>
<p>Праз некалькі дзён была сходка.</p>
<p>Народ прываліў пад будан.</p>
<p>Папаска ў такі час каротка.</p>
<p>У штабе саспеў новы план.</p>
<p> </p>
<p>Распытвалі цёткі старонкай,</p>
<p>Каб весці злавіць на хаду.</p>
<p>Аб чым жа быць можа гамонка,</p>
<p>Як не пра вайну, пра бяду?</p>
<p> </p>
<p>Хутчэй бы той Гітлер загінуў,</p>
<p>А з ім і фашысцкая шаць!</p>
<p>Лупцуюць іх на Украіне,</p>
<p>А пра Беларусь што чуваць?</p>
<p> </p>
<p>Заселі, гадзюкі, кляшчамі,</p>
<p>У дрот увесь край заплялі,</p>
<p>Угрызліся ў землю зубамі,</p>
<p>Хоць горкі ім хлеб той зямлі.</p>
<p> </p>
<p>Ды будуць і тут ім падэрвы,</p>
<p>Усе залапочуць: капут!</p>
<p>I вось жа знаходзяцца сцервы,</p>
<p>Што цягнуць фашысцкі хамут.</p>
<p> </p>
<p>Упоўз жа быў хітрай лісіцай</p>
<p>Прадажнік такі і сюды</p>
<p>I гнуўся лазінаю ніцай,</p>
<p>Вынюхваў, паскуднік, сляды.</p>
<p> </p>
<p>Цімоха як бы не зважалі,</p>
<p>Абходзілі проста маўком.</p>
<p>Усплыў ён, як шчэпка на хвалі.</p>
<p>I ёсць ён і быў біруком.</p>
<p> </p>
<p>I сам Цімох людзям на вочы</p>
<p>Наровіць папасці радзей,</p>
<p>Туляецца, нешта мармоча</p>
<p>I ўгору не ўзніме вачэй.</p>
<p> </p>
<p>I што было тут ў ім дзіўнога –</p>
<p>Стаяў ён, цішэй ад вады,</p>
<p>I сам, не спытаўшы нікога,</p>
<p>Патрапіў у тон грамады.</p>
<p> </p>
<p>Прыцяміць, хто кепска абуты,</p>
<p>I знікне. Засядзе ў куце</p>
<p>Ды кроіць ліповыя луты</p>
<p>I лапаць сумленна пляце.</p>
<p> </p>
<p>Спляце і падэшвы дасць з лыка.</p>
<p>Аборкі саўе з крапівы.</p>
<p>I мудрасць не дужа вяліка,</p>
<p>А лапаць яшчэ ўсё жывы.</p>
<p> </p>
<p>Свой выраб цішком ён павесіць,</p>
<p>Ды так, каб знайшоў спажывец.</p>
<p>На лапаць быў попыт у лесе,</p>
<p>Тавару ж не мае шавец.</p>
<p> </p>
<p>Ой, трудненька, цяжка народу.</p>
<p>Што дзень, то ўсё болей руін.</p>
<p>I чуйнае вуха з усходу</p>
<p>Чакае збавення, навін.</p>
<p> </p>
<p> </p>
<p>* * *</p>
<p> </p>
<p>Акончана ў штабе нарада,</p>
<p>Сціхае ў народзе размова.</p>
<p>– Увага! – гукае Гарвада,</p>
<p>Дае камандзіру ён слова.</p>
<p> </p>
<p>Падняўся Кандрат на трыбуну,</p>
<p>На пень, апілованы гладка,</p>
<p>Туды-сюды вусы пасунуў,</p>
<p>Рукою махнуў для парадку.</p>
<p> </p>
<p>– Таварышы, слухайце: хутка</p>
<p>Чакаць трэба змены –</p>
<p>Такая гуляе пагудка,</p>
<p>Рассоўвай, знай, сцены!</p>
<p> </p>
<p>Жывём мы, сябры, не цікава,</p>
<p>Што споймем, тым сыты,</p>
<p>Але і пра нас ідзе слава,</p>
<p>І мы не забыты.</p>
<p> </p>
<p>З-за лініі фронту, здалёку,</p>
<p>З-пад вежы крамлёўскай</p>
<p>На нас глядзіць Сталіна вока</p>
<p>З прыязню бацькоўскай.</p>
<p> </p>
<p>Вядомы яму дасканала</p>
<p>Наш боль і пакуты,</p>
<p>І сілы кладзе ён нямала</p>
<p>Для светлай мінуты.</p>
<p> </p>
<p>І тая мінуціна блізка</p>
<p>Ад нашага дому:</p>
<p>Даносіць пад Віцебск вятрыска,</p>
<p>Ад Оршу гук грому.</p>
<p> </p>
<p>Рыхтуецца Гітлеру лазня –</p>
<p>Не ўседзіць у дотах.</p>
<p>Калі не спячэцца, то ўгразне</p>
<p>На нашых балотах.</p>
<p> </p>
<p>Мы катам рыхтуем магілы,</p>
<p>Бо поўны бясстрашша,</p>
<p>Мы маем магутную сілу,</p>
<p>Як партыя наша.</p>
<p> </p>
<p>Яна – гэта голас народу,</p>
<p>Яна – яго воля,</p>
<p>Яна дзеліць з намі нягоду,</p>
<p>Нясе нашы болі.</p>
<p> </p>
<p>Усюды па роднай краіне</p>
<p>Яны, камуністы,</p>
<p>Высноўваюць волю айчыне,</p>
<p>Наш дзень урачысты...</p>
<p> </p>
<p>З Масквы нам, ад сэрца краіны,</p>
<p>Ад Панамарэнкі</p>
<p>Загад дан – мы соўніць павінны,</p>
<p>Настырце ўсе зрэнкі.</p>
<p> </p>
<p>Усім партызанскім злучэнням –</p>
<p>Загад той галосіць –</p>
<p>Павесці вайну на знішчэнне</p>
<p>Шляхоў яго зносін.</p>
<p> </p>
<p>Няхай месіць вораг грунт клейкі,</p>
<p>Такі разрахунак.</p>
<p>Наш покліч сягоння – на рэйкі!</p>
<p>Спыніць рух чыгунак.</p>
<p> </p>
<p>Запляскалі дружна прамоўцу</p>
<p>За добрыя весці –</p>
<p>Надзея, прыхільнае слоўца</p>
<p>I грэюць і песцяць.</p>
<p> </p>
<p>Максім Патаропа гукае:</p>
<p>– Вось гэта мне ў ногу,</p>
<p>Мая ж гэта думка такая –</p>
<p>Рваць рэйкі, яй-Богу.</p>
<p> </p>
<p> </p>
<p>* * *</p>
<p> </p>
<p>Настрой у байцоў прыпадняты.</p>
<p>Рыхтуюцца звенні, брыгады.</p>
<p>Адно ведай: выпаўніць свята</p>
<p>Штабныя наказы, загады.</p>
<p> </p>
<p>I раптам праява, здарэнне:</p>
<p>Цімох кудысь знік ціхамоўкам.</p>
<p>Гадаюць людцы ў недаўменні,</p>
<p>Усім чагось стала нялоўка.</p>
<p> </p>
<p>Агледзелі ўсе куты, ходы,</p>
<p>Зірнулі пад цёмныя елі, –</p>
<p>Цімох нібы кануў у воду.</p>
<p>Куды ж яго чэрці падзелі?</p>
<p> </p>
<p>Няўжо ашукаў іх, прайдоха?</p>
<p>Ці ўжо такі гад ён адпеты –</p>
<p>Махнуў ціхачом для падвоху,</p>
<p>Каб выкрыць іх планы, сакрэты?</p>
<p> </p>
<p>I дзень і другі ані гуку,</p>
<p>Ні вестак ніякіх, ні чутак.</p>
<p>Якую ж ён выкінуў штуку?</p>
<p>I дзе яго новы закутак?</p>
<p> </p>
<p>Пайшоў і дзед Сёмка ў разведкі –</p>
<p>Карцеў і яму Цімох троха,</p>
<p>Бо ён, як даводзілі сведкі,</p>
<p>Ручаўся, стаяў за Цімоха.</p>
<p> </p>
<p>Абыклай знаёмай дарогай</p>
<p>Пайшоў на былыя будынкі.</p>
<p>Свае былі думкі ў старога –</p>
<p>Яго пацягнула ў Навінкі...</p>
<p> </p>
<p>Вярнуўся пад першыя зоры,</p>
<p>У лагер вайшоў неўзаметкі,</p>
<p>I быў ён, відаць, не ў гуморы,</p>
<p>Ці вынік не цешыў разведкі.</p>
<p> </p>
<p>I толькі назаўтра намёкам</p>
<p>Сказаў Белавусу ён ціха:</p>
<p>– Цімох ад вайны ўжо далёка.</p>
<p>І нам не прычыніць ён ліха.</p>
<p> </p>
<p>А потым дадаў больш выразна:</p>
<p>Была-такі праўда жаноча –</p>
<p>Хвароба яго не заразна,</p>
<p>Вар’ят ён, як вар’ят рагоча.</p>
<p> </p>
<p> </p>
<h3><a id="chapter25"></a>ЭПІЛОГ</h3>
<p> </p>
<p>Шмат пройдзена трудных дарог</p>
<p>I цяжкіх часін перажыта,</p>
<p>I там, дзе рос чартапалох,</p>
<p>Руніць ужо новае жыта.</p>
<p> </p>
<p>Лагодай і мірам яно</p>
<p>Сумотны твой зрок авявае.</p>
<p>Пачуцці, што змоўклі даўно,</p>
<p>Гавораць, бы кніга жывая.</p>
<p> </p>
<p>Успомніш у думках сваіх</p>
<p>I сейбітаў, кідаўшых зерні.</p>
<p>Няхай жа на ворыва іх</p>
<p>Ніколі не вернуцца церні.</p>
<p> </p>
<p>Шмат незарубцованых ран</p>
<p>На долах і ў сэрцы народа.</p>
<p>Наш зрок упадзе на курган,</p>
<p>Насыпаны ў грозныя годы.</p>
<p> </p>
<p>I многа сустрэнем мы іх,</p>
<p>Раскіданых шмат дзе па краю:</p>
<p>I ў лесе, і ў пустках глухіх,</p>
<p>I ў лузе, на выспах, і ў гаю.</p>
<p> </p>
<p>Пакуль будзем жыць мы, яны</p>
<p>Узрушваць нас будуць балесна:</p>
<p>На варце стаяць курганы</p>
<p>Герояў, загінуўшых чэсна.</p>
<p> </p>
<p>Праходзячы тут, не адзін</p>
<p>Вандроўнік супыніцца, гляне</p>
<p>I скажа: «I мой, можа, сын</p>
<p>Пакоіцца ў гэтым кургане».</p>
<p> </p>
<p>Жыццё пойдзе шляхам сваім,</p>
<p>Загояцца раны і болі,</p>
<p>Дарогі ж к магілам святым</p>
<p>Народ не забудзе ніколі.</p>
<p> </p>
<p>Адзначым мы кожны курган,</p>
<p>Дагледзім мы іх, як святыні,</p>
<p>Цвісці на іх будзе цюльпан,</p>
<p>Гваздзіка, чабор бледна-сіні.</p>
<p> </p>
<p>Шмат песень спяюць песняры</p>
<p>Аб людзях, чый прах пад курганам,</p>
<p>I ранішні промень зары</p>
<p>На ім блісне шоўкам румяным.</p>
<p> </p>
<p>I будуць сюды з году ў год</p>
<p>Хадзіць на паклоны ім людзі,</p>
<p>I цішу курганных дрымот</p>
<p>Гарачае слова абудзіць.</p>
<p> </p>
<p>Успомніць герояў народ,</p>
<p>Як край свой яны баранілі,</p>
<p>Як іх у бяссмертны палёт</p>
<p>Насілі арліныя крыллі.</p>
<p> </p>
<p>Як помнікі слаўных былін,</p>
<p>Як спадчына подзвігаў громкіх,</p>
<p>Курганы – жывы напамін</p>
<p>Аб славе бацькоў для патомкаў.</p>
<p> </p>
<p>Злачынцы, што з мроку ўсплылі</p>
<p>I цемру насілі па свеце,</p>
<p>Асядуць, як пыл на зямлі,</p>
<p>Развеюцца ветрам, як смецце.</p>
<p> </p>
<p>А вы, нашы сёстры, браты,</p>
<p>Што край свой узнеслі над светам,</p>
<p>Бяссмертны! Ваш подзвіг святы</p>
<p>Святым будзе нам запаветам.</p>
<p> </p>
<p><i>  Красавік 1943 г. </i></p>
<p><i>  Лістапад 1944 г. </i></p>
<p><i> Ташкент – Вузкае </i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>