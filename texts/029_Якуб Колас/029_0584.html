<div class="container">
<div class="book-utils">
<div id="qrcode"></div>
<a href="/Jakub_Kolas/Pieradvybarcaje.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 20.11.1937 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Перадвыбарчае -->
<h2><a href="http://knihi.com/Jakub_Kolas/">Якуб Колас</a></h2>
<h2>Перадвыбарчае</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Паважна так і ўрачыста</p>
<p>Гамонка сялянскіх бясед.</p>
<p>Сышліся на сход усе чыста,</p>
<p>Каб выбраць Вярхоўны Савет.</p>
<p> </p>
<p>Вялікая ж гэта падзея –</p>
<p>Ёй сведкай не быў яшчэ свет:</p>
<p>То новая зорка ірдзее</p>
<p>I свеціць на тысячы лет.</p>
<p> </p>
<p>У сталінскім мудрым законе</p>
<p>Дзівосныя мары жывуць,</p>
<p>Што праўдаю сталі сягоння,</p>
<p>Што к шчасцю народы завуць.</p>
<p>Разбіты старыя скрыжалі,</p>
<p>Адвечнае знішчана зло.</p>
<p>Шырокаю сонечнай хваляй</p>
<p>Разліта навукі святло.</p>
<p> </p>
<p>Прароблена свету на дзіва</p>
<p>Работа за дваццаць гадоў:</p>
<p>Узораны новыя нівы,</p>
<p>Гмах новых шуміць гарадоў.</p>
<p> </p>
<p>Праз немарач, дзебры і скалы</p>
<p>Дарогі-палотны ляглі,</p>
<p>I носяць паслушна каналы</p>
<p>З калгасным дабром караблі.</p>
<p> </p>
<p>Прарэзаны нетры і горы,</p>
<p>Парушан іх сон і спакой,</p>
<p>I вынікла новае мора,</p>
<p>Пакорнае волі людской.</p>
<p> </p>
<p>I наперакор перашкодам</p>
<p>Стыхійную сілу зямлі</p>
<p>На службу савецкім народам</p>
<p>У моцныя рукі ўзялі.</p>
<p> </p>
<p>Нам служаць надземныя высі,</p>
<p>Прастор ледзяных далячынь,</p>
<p>I морам садоў разліліся</p>
<p>Бясплодныя гоні пустынь.</p>
<p> </p>
<p>З галечы, з руін спусташэння,</p>
<p>Як волат, падняўся народ –</p>
<p>Нястрымная воля імкнення,</p>
<p>Нябачаны творчы палёт!</p>
<p> </p>
<p>I гэта гранітная воля</p>
<p>Свой гарт набыла ў барацьбе,</p>
<p>Дзе першая слаўная роля</p>
<p>Належыць, наш геній, табе.</p>
<p> </p>
<p>I лепшых людзей і герояў –</p>
<p>Тваіх выхаванцаў, наш цвет, –</p>
<p>Мы дружна і з шчырай душою</p>
<p>Пашлем у Вярхоўны Савет.</p>
<p> </p>
<p>20/ХІ 1937</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>