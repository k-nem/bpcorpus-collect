<div class="container">
<div class="book-utils">
<div id="qrcode"></div>
<a href="/Taras_Saucenka/Slapy_Niavolnik.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1907; 1937-1940; 1951 -->
<!-- HEADER_FIELD FirstPublicationYear: 1907; 1937-1940; 1951 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Сляпы (Нявольнік) -->
<!-- HEADER_FIELD Title2: Паэма -->
<!-- HEADER_FIELD Translation: Якуб Колас -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Сляпы (Нявольнік)</h2>
<h2 class="title2">Паэма</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p>Думы мае маладыя,</p>
<p>Памершыя дзеці,</p>
<p>Не лятаюць з таго свету</p>
<p>Пустку абагрэці.</p>
<p>Пакінулі сіратою</p>
<p>З табою адною,</p>
<p>Маё сэрца, мая зорка,</p>
<p>Раю мой, спакою!</p>
<p>Ды хто знае рай мой светлы?</p>
<p>Ты сама не знаеш,</p>
<p>Што вітаеш нада мною,</p>
<p>Як зара над гаем...</p>
<p>I гляджу я, пазіраю,</p>
<p>А ты, мая зорка,</p>
<p>Спускаешся нізюсенька</p>
<p>З ціхаю гаворкай.</p>
<p>Усміхнешся ды паглядзіш.</p>
<p>Я гляджу, не бачу.</p>
<p>Прахаплюся — плача сэрца,</p>
<p>I вочы заплачуць.</p>
<p> </p>
<p>Дзякуй, зоранька! Мінае</p>
<p>Няясны дзень мой, умірае.</p>
<p>Над галавой ужо трасе</p>
<p>Касою смерць. I пахаваюць...</p>
<p>А там — і след мой занясе</p>
<p>Халодным ветрам. Ўсё мінае!..</p>
<p>I ты выпадкам прачытаеш</p>
<p>Злітую слязамі</p>
<p>Маю думу, і ціхімі,</p>
<p>Ціхімі славамі</p>
<p>Прагаворыш: «Я любіла,</p>
<p>Я яго любіла,</p>
<p>I ён не знаў...» Зорка мая!</p>
<p>На маю магілу</p>
<p>Свяці, зорка! А я буду</p>
<p>З-за свету лятаці</p>
<p>I пра цябе, маё сэрца,</p>
<p>На небе спяваці.</p>
<p> </p>
<p>Той блукае за марамі,</p>
<p>Свет пераплывае,</p>
<p>Ходзіць следам за той доляй,</p>
<p>А долі не мае —</p>
<p>Нібы ўмерла. Іншы рвецца</p>
<p>На ўсю змогу сілы</p>
<p>За доляю... Вось-вось дагнаў.</p>
<p>I — бах у магілу!</p>
<p>А ў трэцяга, як у старца,</p>
<p>Ні хаты, ні поля,</p>
<p>Толькі торба, а з той торбы</p>
<p>Выглядае доля —</p>
<p>Як дзіцёнак, а ён яе</p>
<p>Лае, праклінае</p>
<p>I за чвэртку закладае.</p>
<p>Не, не пакідае!</p>
<p>Як калючка, учэпіцца</p>
<p>Ў латаныя полы</p>
<p>Дый збірае каласочкі</p>
<p>На чужэнькім полі.</p>
<p>А там снапы... а там скірты,</p>
<p>А там... у харомах</p>
<p>Сядзіць сабе наш сіротка,</p>
<p>Як у сваім доме.</p>
<p>Вось такая тая доля —</p>
<p>З вамі свет пяройдзе.</p>
<p>Каго любіць — сама прыйдзе,</p>
<p>У калысцы знойдзе.</p>
<p> </p>
<p>Вясёлым часам, у нядзелю,</p>
<p>Якраз у дзень зялёных свят,</p>
<p>З бандураю, ў кашулі белай,</p>
<p>Сядзеў у ценю каля хат</p>
<p>Стары казак.</p>
<p>«I так і сяк...</p>
<p>Яно і трэба б, але шкода...</p>
<p>Не, не трэба! Хоць два годы</p>
<p>Няхай па свеце паблукае</p>
<p>Ды сваёй сам пашукае,</p>
<p>Як я шукаў калісь... Ярына!</p>
<p>А дзе Сцяпан?» — «А ён пад тынам</p>
<p>Як той укопаны стаіць!»</p>
<p>«А я й не бачу! Эй! — крычыць: —</p>
<p>Хадзі сюды: сюды абое!..</p>
<p>А нуце, дзеці, вось такое!» —</p>
<p>I ўдарыў па струнах.</p>
<p>Стары грае, а Ярына</p>
<p>Са Сцёпкам гуляе.</p>
<p>Стары грае, прымаўляе,</p>
<p>Тахты адбівае.</p>
<p> </p>
<p>«Эх, калі б мне ліха ды ліха,</p>
<p>Калі б жыці з свякрованькай ціха,</p>
<p>Эх, калі б мне ды мужык малады,</p>
<p>Ды з другою не хадзіў нікуды!</p>
<p>Ой, гоп, чыкі-чыкі!</p>
<p>Чырвоныя чаравікі</p>
<p>Ды яшчэ і тры музыкі,—</p>
<p>Была б рада дужа</p>
<p>Ды любіла б мужа!»</p>
<p>«Ой, гоп, захадзіўся,</p>
<p>Зрабіў хату, ажаніўся,</p>
<p>I печ напаліў,</p>
<p>I вячэраць наварыў».</p>
<p>«А ну, дзеці, вось так, дзеці!» —</p>
<p>I стары падняўся.</p>
<p>Як ударыць, як урэпіць —</p>
<p>Аж у бокі ўзяўся.</p>
<p>«Ці так, ці не так,</p>
<p>Урадзіўся пастарнак,</p>
<p>А пятрушку</p>
<p>Крышы ў юшку —</p>
<p>Будзе смак, будзе смак!</p>
<p>Ой, так — такі-так,</p>
<p>Ажаніўся казак,</p>
<p>Хату кінуў,</p>
<p>Хату рынуў</p>
<p>Ды падаўся ў байрак».</p>
<p>«Не, не той час,— стапталася,</p>
<p>Канец ідзе сіле —</p>
<p>Утаміўся. А ўсё гэта</p>
<p>Вы разварушылі.</p>
<p>А бадай вас! Што то леты!</p>
<p>Не, ўжо не да ладу...</p>
<p>Мінулася! Ідзі, дочка,</p>
<p>Полуднем парадуй;</p>
<p>Гуляючы, як той казаў,</p>
<p>Шматок хлеба з’есці.</p>
<p>Ідзі ж, рыбка! А ты, сынку,</p>
<p>Паслухаеш весці.</p>
<p>Дык сядай жа!.. Як забілі</p>
<p>Твайго бацьку Яна</p>
<p>У шляхетчыне, дык ты шчэ</p>
<p>Быў малы, Сцяпане;</p>
<p>I не поўзаў...» — «Дык я не сын,</p>
<p>Я не сын ваш, татка?..»</p>
<p>«Ды не, не сын; але слухай!</p>
<p>Памерла і матка,</p>
<p>Ты й застаўся; а я й кажу</p>
<p>Пакойнай Марыне,</p>
<p>Сваёй жонцы: «А ведаеш?</p>
<p>Дай возьмем за сына.</p>
<p>Цябе, хлопча».— «Добра»,— кажа.</p>
<p>Так мы і зрабілі:</p>
<p>Вось як брата з сястрой роднай</p>
<p>У сям’і злучылі.</p>
<p>А цяпер... Ну, ты на часе,</p>
<p>I Ярына спее...</p>
<p>Трэба будзе людзей спытаць</p>
<p>Ды што-небудзь дзеяць!</p>
<p>Як ты скажаш?» — «Я не знаю...</p>
<p>Бо я думаў тое...»</p>
<p>«Што Ярына сястра табе?</p>
<p>А яна не тое...</p>
<p>Яно проста: злюбіліся,</p>
<p>Дык жонкаю будзе.</p>
<p>Ды перш вось што, сынку,— трэба</p>
<p>Выйсці і на людзі</p>
<p>Ды пабачыць, як жывуць:</p>
<p>Ці аруць</p>
<p>Ды на нявораным ці сеюць,</p>
<p>I проста жнуць</p>
<p>Ды немалочанае веюць,</p>
<p>Ды як і мелюць і ядуць,—</p>
<p>Ведаць трэба, як жывуць.</p>
<p>Дык вось як, браце: трэба ў людзі</p>
<p>На дзве якіх зімы</p>
<p>Пайсці ў наймы;</p>
<p>Тады пабачыма, што будзе.</p>
<p>Бо хто не ўмее зарабіць,</p>
<p>Дык той не ўмее і пажыць.</p>
<p>А ты як думаеш, нябожа?..</p>
<p>А калі хочаш, сынку, знаць,</p>
<p>Дзе лепей ліхам таргаваць,</p>
<p>Ідзі ты ў Сеч. Як Бог паможа,</p>
<p>Там запрабуеш розных страў;</p>
<p>А я іх знаў.</p>
<p>I досыць нудна, як згадаю!..</p>
<p>Калі заробіш — прынясеш.</p>
<p>А не заробіш — спажывеш</p>
<p>Маё дабро. Зато звычаю</p>
<p>Казацкага набярэшся,</p>
<p>Пажывеш на свеце —</p>
<p>Не на такім, як у  Б р а ц т в е,</p>
<p>А «жыві мыслеце»</p>
<p>Па сіняму прачытаеш;</p>
<p>Ды па-маладзецку</p>
<p>Будзеш Богу маліціся,</p>
<p>А не па-чарнецку</p>
<p>Мармытаці! Вось так, сынку!</p>
<p>Памолімся Богу</p>
<p>Ды сівога асядлаем —</p>
<p>I гайда ў дарогу!</p>
<p>Ну, дык пойдзем палуднаваць.</p>
<p>Што ты там, Ярына,</p>
<p>Змайстравала?» — «Ужо, татка!»</p>
<p>«Дык вось так-то, сыне!»</p>
<p> </p>
<p>Ні есца, ні п’ецца, і сэрца не б’ецца,</p>
<p>I вочы не бачаць, не чуць галавы.</p>
<p>Сядзіць, не гаворыць, нібы нежывы.</p>
<p>Замест шматка хлеба за кубак бярэцца.</p>
<p>Дзівіцца Ярына ды цішком смяецца:</p>
<p>«Што ж гэта з ім стала? Ні есці, ні піць</p>
<p>Нічога не хоча! Ці не занядужаў?</p>
<p>Браціку Сцяпане! Што ў цябе баліць?» —</p>
<p>Вачыма спытала. Старому ж нічога,</p>
<p>Нібыта й не бачыць. «Ці жаць, ці не жаць,</p>
<p>А сеяці трэба,— стары размаўляе</p>
<p>Нібыта з сабою: — Будзем уставаць!</p>
<p>Можа да вячэрні яшчэ падыбаю.</p>
<p>А ты, Сцяпане, ляжаш спаць,</p>
<p>Бо заўтра рана трэба ўстаць</p>
<p>Ды каня сядлаць».</p>
<p> </p>
<p>«Сцяпаначка, галубочак!</p>
<p>А чаго ты плачаш?</p>
<p>Усміхніся, скажы слоўка.</p>
<p>Хіба ты не бачыш,</p>
<p>Што й я плачу!.. Узлаваўся</p>
<p>Бог знае на кога,</p>
<p>Дый са мною не гаворыць.</p>
<p>Заплачу, яй-богу,</p>
<p>Дый уцяку!.. Вось пабачыш.</p>
<p>Дык скажы, Сцяпане!</p>
<p>Можа праўда занядужаў?</p>
<p>Я зелля дастану</p>
<p>Ды збегаю да знахаркі...</p>
<p>Можа то з намовы?»</p>
<p>«Не, Ярына, маё сэрца,</p>
<p>Квеце мой ружовы!</p>
<p>Я не брат табе, Ярына!</p>
<p>Я заўтра пакіну...</p>
<p>Цябе з бацькам сіротамі...</p>
<p>Дзе-небудзь загіну;</p>
<p>А ты мяне і не ўспомніш,</p>
<p>Забудзеш, Ярына,</p>
<p>Свайго брата...» — «Што чаўпе ён?</p>
<p>Яй-богу, з урокаў...</p>
<p>Я не сястра! Хто ж я тады?</p>
<p>Божа мой высокі,</p>
<p>Што тут рабіць... Бацькі няма,</p>
<p>А ён хвор, нябога.</p>
<p>Яшчэ памрэ!.. О Божа мой!</p>
<p>А яму нічога —</p>
<p>Жарты строіць нада мною!</p>
<p>Хіба ты не знаеш?</p>
<p>Як ты памрэш, мяне з бацькам</p>
<p>Разам пахаваюць!..»</p>
<p>«Не, Ярына, не памру я,</p>
<p>А толькі паеду</p>
<p>Ад вас заўтра... А прыеду...</p>
<p>На той год прыеду —</p>
<p>Ды не братам з Запарожжа —</p>
<p>Сустрэнь з ручнікамі...</p>
<p>Ды ці прымеш?..» — «А бадай ты</p>
<p>З сваімі сватамі!</p>
<p>А жартуе!..» — «Не жартую,</p>
<p>Яй-богу, Ярына!</p>
<p>Не жартую...» — «Дык і праўда</p>
<p>Ты заўтра пакінеш</p>
<p>Мяне з бацькам? Не, жартуеш!..</p>
<p>Ну скажы, Сцяпане!</p>
<p>Хіба ж праўда не сястра я?..»</p>
<p>«Не, маё каханне!</p>
<p>Маё сэрца!» — «Божа ты мой,</p>
<p>Чаму ж я не знала?</p>
<p>Я ж бы цябе не любіла</p>
<p>I не цалавала...</p>
<p>Ой-ой, сорам! Прэч ад мяне!</p>
<p>Пусці мае рукі!</p>
<p>Ты не брат мой! ты не брат мой!</p>
<p>Мука мая! мука!»</p>
<p>I заплакала Ярына.</p>
<p>Бедная дзяўчына,</p>
<p>I скрозь слёзы прамаўляла:</p>
<p>«Пакіне!.. пакіне!..»</p>
<p>Як той явар над вадою,</p>
<p>Сцяпан нахіліўся.</p>
<p>Казацкія яго слёзы</p>
<p>Ў сэрцы запякліся,</p>
<p>Як у пекле... А Ярына</p>
<p>То кляне, то просіць,</p>
<p>То замоўкне, пацалуе,</p>
<p>То зноў загалосіць.</p>
<p>Не згледзелі, як сцямнела.</p>
<p>Брата і сястрыцу</p>
<p>У абнімку застаў бацька</p>
<p>У ціхай святліцы.</p>
<p>Развіднела, а Ярына</p>
<p>Рыдае, рыдае.</p>
<p>Ужо Сцяпан ля крыніцы</p>
<p>Каня аглядае.</p>
<p>Ўзяла вёдры і пабегла</p>
<p>Да тае крыніцы...</p>
<p>А тым часам стары бацька</p>
<p>Адзін у святліцы</p>
<p>Разглядае, прымярае</p>
<p>Казацкую зброю,</p>
<p>Застаўшыся з ёю,</p>
<p>I нібы зноў маладзее.</p>
<p>Дый заплакаў... «Зброя мая,</p>
<p>Зброя залатая!</p>
<p>Леты мае маладыя!</p>
<p>Сіла маладая!</p>
<p>Паслужы ж ты, мая зброя,</p>
<p>I маладой сіле!</p>
<p>ІІаслужы ёй гэтак шчыра,</p>
<p>Як і мне служыла!..»</p>
<p>I Ярына дае зброю,</p>
<p>А Сцяпан сядлае</p>
<p>Каня, свайго таварыша,</p>
<p>Жупан надзявае,</p>
<p>I шаблюка, як гадзюка,</p>
<p>I дзіда-дручына,</p>
<p>I самапал сяміпядны</p>
<p>Павіс за плячыма.</p>
<p>Як зірнула, аж замлела;</p>
<p>I стары заплакаў,</p>
<p>Як пабачыў на коніку...</p>
<p>Такога  в а я к у.</p>
<p> </p>
<p>Вядзе каня за паводдзе</p>
<p>Ды плача Ярына.</p>
<p>Стары бацька ідзе побач,</p>
<p>Навучае сына,</p>
<p>Як у войску бытаваці,</p>
<p>Старшых шанаваці,</p>
<p>Таварыства паважаці,</p>
<p>Ў табар не хавацца.</p>
<p>«Няхай цябе Бог заступіць!» —</p>
<p>Як за сялом сталі,</p>
<p>Сказаў стары, ды ўсе трое</p>
<p>Разам зарыдалі.</p>
<p>Сцяпан свіснуў — і клуб пылу</p>
<p>На шляху падняўся.</p>
<p>«Не забаўся, мой сыночку,</p>
<p>Каб хутчэй вяртаўся!..» —</p>
<p>Стары сказаў ды заплакаў...</p>
<p>Як тая яліна</p>
<p>Ускрай лесу — невясёла</p>
<p>Замоўкла Ярына;</p>
<p>Толькі слёзы выцірае,</p>
<p>На шлях паглядае;</p>
<p>З клубу пылу штось прагляне</p>
<p>Ды зноў прападае,</p>
<p>Нібы шапка цераз поле</p>
<p>Коціцца, знікае...</p>
<p>Хаваецца... Дробнай мошкай</p>
<p>Толькі чуць мільгае,—</p>
<p>I прапала. Доўга, доўга</p>
<p>Стаяла Ярына</p>
<p>Ды глядзела, мо вынырне</p>
<p>Постаць казачыны.</p>
<p>Не ўгледзела; гаротная,</p>
<p>Стаіць нерухома,</p>
<p>Заплакала разам з бацькам,</p>
<p>Дый пайшлі дадому.</p>
<p> </p>
<p>Мінаюць дні, мінае лета;</p>
<p>Настала восень. Шалясціць</p>
<p>Пажоўклы ліст. У сум адзеты,</p>
<p>Стары казак адзін сядзіць.</p>
<p>Хварэе штось яго Ярына,</p>
<p>Яго адзіная дзяціна</p>
<p>Пакінуць хоча; з кім дажыць?</p>
<p>Дабыці веку векавога?</p>
<p>Згадаў Сцяпана маладога</p>
<p>I час былы свой — марката!</p>
<p>Згадаў дый заплакаў</p>
<p>Багаты сівы сірата.</p>
<p>Як лату на лаце,</p>
<p>На сэрца сумоту нашыла нуда.</p>
<p>«Ў тваіх руках усё на свеце.</p>
<p>Твая святая воля!</p>
<p>Няхай будзе так, як будзе —</p>
<p>Такая ўжо доля».</p>
<p> </p>
<p>I барвінкам, і рутаю,</p>
<p>Кветкамі ўквятняе</p>
<p>Вясна зямлю, як дзяўчыну</p>
<p>У зялёным гаю.</p>
<p>I сонейка сярод неба</p>
<p>Спынілася — стала,</p>
<p>Як жаніх той маладую,</p>
<p>Зямлю аглядала.</p>
<p>I Ярына выйшла з хаты</p>
<p>На свет Божы глянуць,—</p>
<p>Ледзьве выйшла... Усміхнецца,</p>
<p>То пойдзе, то стане,</p>
<p>Разглядае, любуецца,</p>
<p>Так лагодна, ціха —</p>
<p>Нібы ўчора радзілася...</p>
<p>А лютае ліха</p>
<p>Хіснулася ў самым сэрцы</p>
<p>I свет засланіла.</p>
<p>Як падкошаная краска,</p>
<p>Стан свой пахіліла;</p>
<p>Як з кветачкі раса ўранку,</p>
<p>Слёзы паліліся.</p>
<p>Стары бацька каля яе,</p>
<p>Як дуб, пахіліўся.</p>
<p> </p>
<p>У Кіеве у вялікім</p>
<p>Святых упрашала;</p>
<p>У Мяжыгарскага Спаса</p>
<p>Прычасць тройчы брала.</p>
<p>У Пачаеве святому</p>
<p>Малітвы насіла,</p>
<p>Каб Сцяпана, тую долю,</p>
<p>Хоць у сне прысніла!..</p>
<p>Ды не сніўся... Вярнулася.</p>
<p>Ізноў забялела</p>
<p>Зіма-сцюжа. Ізноў вясна</p>
<p>Кветам чырванела;</p>
<p>Зноў Ярына выйшла з дому</p>
<p>Глянуць на прасторы.</p>
<p>Не к святому, к варажбітцы</p>
<p>Несла сваё гора.</p>
<p> </p>
<p>Варажыла варажбітка,</p>
<p>Ліха замаўляла,</p>
<p>Талан-долю за тры грошы</p>
<p>З воску вылівала.</p>
<p>«Унь, бач, конік асядланы</p>
<p>Водзіць галавою,</p>
<p>А вунь ідзе, унь дзе ідзе</p>
<p>Дзядок з барадою.</p>
<p>А вось грошы. Бач, саплівы,</p>
<p>Як бы дагадаўся</p>
<p>Ды ўцёр яму; вось жа і ўцёр.</p>
<p>Глядзі — унь схаваўся</p>
<p>За магілай; лічыць грошы,</p>
<p>Ізноў ідзе шляхам,</p>
<p>Заплюшчыўся, з тарбінамі.</p>
<p>То, бач, дзеля страху,</p>
<p>Каб татары або ляхі</p>
<p>Часам не спаткалі...»</p>
<p>I радзюсенькая ў хату</p>
<p>Ярына вяртала.</p>
<p>Ужо трэці і чацвёрты</p>
<p>I пяты мінае —</p>
<p>Не малы год. А Сцяпан жа</p>
<p>Дамоў не вяртае.</p>
<p>А сцежачкі, дарожанькі</p>
<p>Ярам ды гарою,</p>
<p>Што вялі да варажбіткі,</p>
<p>Зараслі травою.</p>
<p>А Ярына ды ў чарніцы</p>
<p>Расплятае косы;</p>
<p>Стары бацька каля яе</p>
<p>Падае і просіць:</p>
<p>Хоць гадочак, хоць лецейка,</p>
<p>Хоць зялёных святаў</p>
<p>Пачакаці... Дачакалі,</p>
<p>Уквятнілі хату</p>
<p>Любісцікам і аерам;</p>
<p>У белых сарочках</p>
<p>У нядзелю, як сіроты,</p>
<p>Селі ў халадочку.</p>
<p>Сядзяць сабе ды сумуюць;</p>
<p>Слухаюць: хтось грае</p>
<p>Ля варотаў, бы на кобзе,</p>
<p>I ціха спявае.</p>
<p> </p>
<p>«У нядзелю ранкам-рана</p>
<p>Мора гаманіла;</p>
<p>Таварыства атамана</p>
<p>На сходзе прасіла:</p>
<p>«Дазволь, дазволь, атамане,</p>
<p>Спусціць чайкі ў воду</p>
<p>Ды за Тэндар грамадою,</p>
<p>На турка паходам».</p>
<p>Чайкі й байдакі спускалі</p>
<p>Ды гарматы рыхтавалі,</p>
<p>З шырокага горла Дняпровага выплывалі.</p>
<p>Сярод ночы цёмнае,</p>
<p>На моры на сінім,</p>
<p>За востравам Тэндрам тапіліся,</p>
<p>Прападалі...</p>
<p>Адзін утапае,</p>
<p>Другі вынырае,</p>
<p>Казацтву-таварыству з той сіняе хвалі</p>
<p>Рукою махае, гукае:</p>
<p>«Няхай вам, таварыства, Бог дапамагае!</p>
<p>I ў сіняй хвалі знікае і прападае.</p>
<p> </p>
<p>Толькі тры чайкі, хвала Богу,</p>
<p>Атамана кураннога,</p>
<p>Сіраты Сцяпана маладога,</p>
<p>Мора тое не ўтапіла,</p>
<p>А ў турэцкую чужую зямлю</p>
<p>Без вёсел і стырна прыбіла.</p>
<p>Тады сірату Сцяпана,</p>
<p>Казака рэестравога,</p>
<p>Атамана маладога,</p>
<p>Туркі-янычары лавілі,</p>
<p>З гарматы грымалі,</p>
<p>У кайданы кавалі,</p>
<p>У Цараградскую вежу саджалі,</p>
<p>У цяжкую работу аддавалі.</p>
<p>Ой, Спасе наш цудатворны,</p>
<p>Межыгорскі Спасе!</p>
<p>I лютаму ворагу ты</p>
<p>Не дапусці ўпасці</p>
<p>У турэцкую землю, ў цяжкую няволю!</p>
<p>Там кайданы па тры пуды,</p>
<p>Атаманам па чатыры.</p>
<p>I свету Божага не бачаць, не знаюць,</p>
<p>Пад зямлёю камень выдзіраюць,</p>
<p>Без споведзі святое паміраюць,</p>
<p>Прападаюць.</p>
<p>I згадаў Сцяпан-сірата ў няволі</p>
<p>Сваю матку Украіну,</p>
<p>Няроднага бацьку старога,</p>
<p>I коніка варанога,</p>
<p>I сястру Ярыну.</p>
<p>Плача, рыдае,</p>
<p>Да Бога рукі ўзнімае,</p>
<p>кайданы збівае,</p>
<p>Уцякае на вольную волю...</p>
<p>Ужо аж на трэцім полі</p>
<p>Туркі-янычары лавілі,</p>
<p>Да слупа ўвязалі,</p>
<p>Вочы вымалі,</p>
<p>Гарачым жалезам выпякалі,</p>
<p>Ў кайданы забілі,</p>
<p>Ў астрог пасадзілі</p>
<p>і замуравалі».</p>
<p> </p>
<p>Вось так на вуліцы, пад тынам,</p>
<p>Сам малады кабзар стаяў</p>
<p>I пра нявольніка спяваў.</p>
<p>За тынам слухала Ярына</p>
<p>I не даслухала — упала.</p>
<p>«Сцяпаначка! Сцяпаначка,—</p>
<p>Рыдала, крычала: —</p>
<p>Сцяпаначка, маё сэрца!</p>
<p>Дзе ты быў загінуў?</p>
<p>Тата! тата! то ж Сцяпан наш!</p>
<p>Ідзі глянь на сына!»</p>
<p>Прыйшоў бацька, разглядае...</p>
<p>Насілу Сцяпана</p>
<p>Распазнае; вось так яго</p>
<p>Змянілі кайданы!</p>
<p>«Сыне ты мой нешчаслівы!</p>
<p>Дзе, з якой прычыны</p>
<p>Ты блукаў так доўга ў свеце,</p>
<p>Сыне мой адзіны?»</p>
<p>Плача стары, абнімае,</p>
<p>I сляпы мой плача</p>
<p>Невідушчымі вачымі,—</p>
<p>Нібы сонца ўбачыў.</p>
<p>I бяруць яго пад рукі,</p>
<p>I вядуць у хату,</p>
<p>I вітае Ярыначка,</p>
<p>Як роднага брата.</p>
<p>I галаву яму ўмыла,</p>
<p>I ногі памыла,</p>
<p>Ды ў сарочцы тонкай, белай</p>
<p>За стол пасадзіла.</p>
<p>Накарміла, напаіла,</p>
<p>Палажыла спаці.</p>
<p>Ды ціхенька выйшла з хаты,</p>
<p>Каб не замінаці.</p>
<p> </p>
<p>«Не, не трэба, мой татачка,</p>
<p>Не трэба, Ярына!</p>
<p>Паглядзіце: я загінуў,</p>
<p>Навекі загінуў.</p>
<p>За што ж свае маладыя</p>
<p>Ты загубіш леты</p>
<p>З калекаю... Нават людзі</p>
<p>Асмяюць за гэта,</p>
<p>I Бог святы пакарае</p>
<p>I прагоніць долю</p>
<p>З гэтай хаты вясёлае</p>
<p>На чужое поле.</p>
<p>Не, Ярына! Бог не кіне,</p>
<p>Ты знойдзеш другога,</p>
<p>А я пайду ў Запарожжа —</p>
<p>Там мая дарога.</p>
<p>Мяне любяць...» — «Не, Сцяпане</p>
<p>Ты мая дзяціна!</p>
<p>I Бог цябе пакарае,</p>
<p>Калі мяне кінеш».</p>
<p>«Аставайся, Сцяпаначка!</p>
<p>Не хочаш пабрацца,</p>
<p>Дык так будзем: я — сястрою,</p>
<p>А ты — родным братцам,</p>
<p>I дзяцьмі яму абое,</p>
<p>Нашаму старому.</p>
<p>Не йдзі, сэрца, Сцяпаначка,</p>
<p>Не кідай нас дома!</p>
<p>Не пакінеш?..» — «Не, Ярына!..»</p>
<p>I Сцяпан астаўся.</p>
<p>Стары бацька ад радасці</p>
<p>Аж за кобзу ўзяўся,</p>
<p>Хацеў рушыць упрысядкі</p>
<p>З радасці такое,</p>
<p>I на прызбе каля хаты</p>
<p>Селі разам трое.</p>
<p>«Раскажы ж цяпер, Сцяпане,</p>
<p>Пра сваю нядолю;</p>
<p>Бо ж і я гуляў калісьці</p>
<p>Ў турэцкай няволі».</p>
<p> </p>
<p>«Вось жа мяне, ўжо сляпога</p>
<p>На свет выпускалі</p>
<p>З казакамі... Таварыства</p>
<p>На Сеч шлях трымала,</p>
<p>I мяне ўзялі з сабою,</p>
<p>I цераз Балканы</p>
<p>Паспяшалі на Ўкраіну</p>
<p>Вольнымі нагамі.</p>
<p>I на ціхім на Дунаю</p>
<p>Нас перанімаюць</p>
<p>Таварышы-запарожцы</p>
<p>I ў Сеч зварачаюць.</p>
<p>I расказваюць ды плачуць,</p>
<p>Як Сеч руйнавалі,</p>
<p>Як маскалі скарбы нашы</p>
<p>I свечкі забралі</p>
<p>У пакровы. Як казакі</p>
<p>Ноччу уцякалі</p>
<p>I на ціхім на Дунаю</p>
<p>Новым кошам сталі.</p>
<p>Як царыца па Кіеву</p>
<p>З Нечасам хадзіла</p>
<p>I Межыгарскага Спаса</p>
<p>Ноччу запаліла.</p>
<p>I на Дняпры на залатой</p>
<p>Галеры гуляла.</p>
<p>На пажар той паглядала,</p>
<p>Рукі пацірала.</p>
<p>I як стэпы Запарожжа</p>
<p>Тады падзялілі,</p>
<p>А паны на Украіне</p>
<p>Люд запаланілі.</p>
<p>Як Кірыла з старшынямі</p>
<p>Пудру ужывалі</p>
<p>Ды ў царыцы, як сабакі,</p>
<p>Туфелькі лізалі.</p>
<p>Вось так, татка! Я шчаслівы,</p>
<p>Што вачэй не маю,</p>
<p>Што нічога таго ў свеце</p>
<p>Не бачу, не знаю.</p>
<p>Ляхі былі — ўсё пабралі,</p>
<p>Кроў павыпівалі,</p>
<p>А маскалі і свет Божы</p>
<p>Ў путы закавалі.</p>
<p>Вось так яно. Цяжка, тата,</p>
<p>З сваёй роднай хаты</p>
<p>Прасіць ласкі, пасуседзіць</p>
<p>З чужынцам зацятым.</p>
<p>Цяпер, кажуць, Галаваты</p>
<p>Рэшткі падбірае</p>
<p>Ды на Кубань падбівае,</p>
<p>Чаркеса пужае.</p>
<p>Няхай яму Бог паможа!</p>
<p>А што з таго будзе —</p>
<p>Дык хто знае? мо пачуем,</p>
<p>Што раскажуць людзі!..»</p>
<p>Вось так яны размаўлялі</p>
<p>Што ні дзень, бывала,</p>
<p>А Ярына гаспадарку,</p>
<p>Хату даглядала.</p>
<p>Ўспаміналі Запарожжа,</p>
<p>Казацкую славу,</p>
<p>I спявалі ўдваіх сабе</p>
<p>Пра Чалога Саву,</p>
<p>Пра Багдана-недарэку,</p>
<p>Нядобрага сына,</p>
<p>I пра Гонту-мучаніка,</p>
<p>Слаўнага Максіма.</p>
<p>А Ярына іх слухала...</p>
<p>I святым аддана</p>
<p>Малілася... На ўсяеднай</p>
<p>Выйшла за Сцяпана.</p>
<p> </p>
<p>Вось і уся мая дума...</p>
<p>Выбачце мне, людзі!</p>
<p>Тое, што было,— мінула</p>
<p>Зноў яго не будзе.</p>
<p>Мінуліся мае слёзы;</p>
<p>Не рвецца, не плача</p>
<p>Разбітае маё сэрца;</p>
<p>I вочы не бачаць —</p>
<p>Ні ціхае хаціначкі</p>
<p>У забытым краю,</p>
<p>Ні ціхае даліначкі,</p>
<p>Ні цёмнага гаю,</p>
<p>Ні дзяўчыны маладое</p>
<p>I малой дзяціны</p>
<p>Я не бачу шчаслівае:</p>
<p>Ўсё плача, ўсё гіне!</p>
<p>I рад бы я дзе схавацца,</p>
<p>Але дзе? — Не знаю.</p>
<p>Скрозь няпраўда, дзе ні гляну,</p>
<p>Скрозь госпада лаюць.</p>
<p>Сэрца вяне, засыхае,</p>
<p>Замярзаюць слёзы...</p>
<p>Я ўтаміўся адзінокі</p>
<p>На самай дарозе.</p>
<p>Вось так яно! Выбачайце,</p>
<p>Што крумкачом крачу:</p>
<p>Хмара сонца засланіла,—</p>
<p>Я свету не бачу.</p>
<p>Ледзьве-ледзьве апаўночы</p>
<p>Сэрцам празіраю</p>
<p>I кволую маю думу</p>
<p>У свет пасылаю —</p>
<p>Гаючае, жывучае</p>
<p>Вады пашукаці.</p>
<p>Як калісьці, дый прынясе</p>
<p>Пакрапіць у хаце,</p>
<p>I засвеціць агонь чысты,</p>
<p>I сумна, і ціха</p>
<p>Загаворыць аб вясёлым,</p>
<p>А зверне на ліха.</p>
<p>I мне цяпер пра сляпога</p>
<p>Сірату канчае,</p>
<p>Але як давесці краю,</p>
<p>I сама не знае.</p>
<p>Бо не было таго дзіва</p>
<p>Можа і спрадвеку,</p>
<p>Каб шчаслівай была жонка</p>
<p>З сляпым чалавекам.</p>
<p>Вось жа стала гэта дзіва!</p>
<p>Год, другі мінае,</p>
<p>Як пабраліся, а глянуць —</p>
<p>Удваіх гуляюць</p>
<p>Па садочку. Стары бацька,</p>
<p>Дзед задавалёны,</p>
<p>Вучыць ўнука маленькага</p>
<p>Аддаваць паклоны.</p>
<p> </p>
<p>16 кастрычніка 1845</p>
<p>с. Мар’інскае</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Jakub_Kolas/">Якуб Колас</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>