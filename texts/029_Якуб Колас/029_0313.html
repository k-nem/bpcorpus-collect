<div class="container">
<div class="book-utils">
<div id="qrcode"></div>
<a href="/Jakub_Kolas/Zmahannie_z_pjanstvam.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1914] -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Змаганне з п’янствам -->
<!-- HEADER_FIELD Title2: Кароткі фельетон -->
<h2><a href="http://knihi.com/Jakub_Kolas/">Якуб Колас</a></h2>
<h2>Змаганне з п’янствам</h2>
<h2 class="title2">Кароткі фельетон</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мы заўсёды выпівалі</p>
<p>I гарэлку шанавалі, —</p>
<p>Так вядзецца ад дзядоў.</p>
<p>Чуць на свет ты паказаўся,</p>
<p>Яшчэ ў ночвах не скупаўся,</p>
<p>А ўжо кажуць: «Будзь здароў!»</p>
<p>I галовы задзіраюць,</p>
<p>Спрытна чарачкі куляюць</p>
<p>Ў чэсць малога піскуна.</p>
<p>А памрэ ён, чуць сканае,</p>
<p>Жыць на свеце не ўздужае,—</p>
<p>Зноў з’яўляецца «яна».</p>
<p>Ліха ўспрэцца, стане крута:</p>
<p>Ў маскалі бяруць ракрута,</p>
<p>Грошы пойдзеш пазычаць</p>
<p>На арэнду, ці падаткі,</p>
<p>Ці якія там выпадкі,—</p>
<p>Трудна ўсе іх вылічаць, —</p>
<p>Ну, напрыклад, не паладзіш,</p>
<p>Нос стаўчэш, ліхтар пасадзіш,</p>
<p>Чэрап свой ці чый паб’еш,</p>
<p>Занядужаў сам ці жонка,—</p>
<p>Плача бедная скарбонка:</p>
<p>Грош астатні дастаеш.</p>
<p>Рады мы прычыне кожнай</p>
<p>Зрабіць поўную парожнай,—</p>
<p>П’ём мы, братцы, дужа п’ём!</p>
<p>Ды «яе» мы не здалеем,</p>
<p>Хоць п’ём шмат, ажно шалеем...</p>
<p>Грамада, валі на сход!</p>
<p>Чуткі ёсць, увагі варты:</p>
<p>Манаполькі не на жарты</p>
<p>Прыціскаць пачаў народ.</p>
<p>А мы хіба не патрапім?</p>
<p>Ці ж мы болей другіх квапім</p>
<p>Ўсе вантробы папаліць?!</p>
<p>Каб яна ж, даў Бог, згарэла!</p>
<p>Скасаваць, каб не смярдзела.</p>
<p>Годзе дрэнь гэту глушыць!</p>
<p>Сход сабралі, гаманілі,</p>
<p>Меркавалі, палажылі</p>
<p>Манапольку зачыніць.</p>
<p>Толькі ж мы прывыклі здаўна</p>
<p>Выпіць колькі чарак спраўна</p>
<p>Перад тым, як што зрабіць.</p>
<p>«Ну што ж,— кажам,— хіба вып’ем?</p>
<p>Манапольку з вёскі выпрэм,</p>
<p>Справа важная, нябось!»</p>
<p>«Вып’ем, вып’ем! — загукалі.—</p>
<p>I дзяды нам так казалі,</p>
<p>I вядзецца гэтак скрозь».</p>
<p>Папіліся — падабрэлі,</p>
<p>Сцёпка з Грышкам захварэлі,</p>
<p>Чым жа бедных падлячыць?</p>
<p> </p>
<p>I цяпер-то мы пазналі,</p>
<p>Што яшчэ сабе прыдбалі</p>
<p>Адну зачапку папіць.</p>
<p> </p>
<p> </p>
<p>[1914]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>