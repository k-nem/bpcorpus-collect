<div class="container">
<div class="book-utils">
<div id="qrcode"></div>
<a href="/Jakub_Kolas/Na_pazaryscy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 22.09.1941 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На пажарышчы -->
<h2><a href="http://knihi.com/Jakub_Kolas/">Якуб Колас</a></h2>
<h2>На пажарышчы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Палыхаў агонь. Нібы шоўк залаты,</p>
<p>Вецер полымя кідаў на хаты.</p>
<p>Абнімаў агонь і дамы і платы,</p>
<p>У прастор сыпаў іскры-дукаты.</p>
<p> </p>
<p>Гаманіў агонь, гуў, як дождж гразавы,</p>
<p>Віўся віхрам клубястым, імклівым,</p>
<p>Не шчадзіў агонь ні садоў, ні травы,</p>
<p>Расплываўся шырокім разлівам.</p>
<p> </p>
<p>Бушаваў агонь. Як навала-патоп,</p>
<p>Наступаў на сялібы-кварталы.</p>
<p>Ўсё знішчаў агонь, ставіў могілкі-гроб,</p>
<p>Пакідаў за сабою прагалы.</p>
<p> </p>
<p>На пажарышчы, там, дзе родны быў дом,</p>
<p>Прыпыніўся юнак адзінокі.</p>
<p>Пазіраў юнак, а ўсё мёртва кругом,</p>
<p>Толькі едкага дыму патокі.</p>
<p> </p>
<p>Толькі комін-труп, толькі печы шкілет</p>
<p>Асталіся на тым папялішчы.</p>
<p>Дзе ж яго сям’я? Дзе знайсці яе след?</p>
<p>Ці й яе фашыст бомбамі знішчыў?</p>
<p>I стаіць юнак, зрокам водзіць вакол —</p>
<p>Пуста, хоць бы адна дзе людзіна!</p>
<p>Раптам бачыць ён — закапаўшыся ў дол,</p>
<p>Легкавая ляжыць іх машына!</p>
<p> </p>
<p>Ды не скажа, не, як, з чаго і калі</p>
<p>З ёю ліха-бяда прыключылася.</p>
<p>Нераскрытых тайн хоць няма на зямлі,</p>
<p>Але ў той час яна не раскрылася.</p>
<p> </p>
<p>Я не ведаю, што ён думаў тады,</p>
<p>Адно толькі мне добра вядома:</p>
<p>Засмуціўся ён у прадчуцці бяды</p>
<p>I з хвіліну стаяў нерухома.</p>
<p> </p>
<p>А над горадам у багровы адсвет</p>
<p>Наплывалі халодныя хмары,</p>
<p>Ды дзесь к гораду орды гнаў людаед</p>
<p>Пад глухія раскаты-удары.</p>
<p> </p>
<p>Зубы сцяў юнак, помсты бліснуў агонь:</p>
<p>— Смерць вам, смерць, крыважэрныя гады!</p>
<p>I пілотку ён глыбей ссунуў на скронь,—</p>
<p>Людаедам не будзе ашчады.</p>
<p> </p>
<p><i>22/ІХ 1941</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>