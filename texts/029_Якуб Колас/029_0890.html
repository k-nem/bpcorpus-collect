<div class="container">
<div class="book-utils">
<div id="qrcode"></div>
<a href="/Jakub_Kolas/Vystahnausia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1913] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Выстагнаўся -->
<h2><a href="http://knihi.com/Jakub_Kolas/">Якуб Колас</a></h2>
<h2>Выстагнаўся</h2>
<div style="height: 3rem"></div>
<!-- TOC_BEGIN -->
<a href="#chapter1">I</a><br/>
<a href="#chapter2">II</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>I</h3>
<p> </p>
<p>Іван Кісель гараваў усё сваё жыццё. Бяда была ў тым, што ў гэтага гора было яшчэ сваё гора: заўсёды выпадала так, што беднаму Івану ніколі не ўдавалася выплакацца, выгаравацца, выскардзіцца і гэтым самым выліць з душы ўсю гаркату, усю боль пахілага жыцця. I ўсё складалася так, як бы нечая паганая воля неадступна цягнулася за Іванам і не давала яму выпадку аблягчыць душу. I цягнулася так з самага маленства, з тых часоў, калі Івана яшчэ трудна было адрозніць ад Мар’і, іначай сказаўшы, калі Іван пад стол яшчэ пехатою хадзіў. Разравецца, бывала, Іван... Ды каб жа разроўся, як людзі: толькі скрывіць губы, глядзіш – ужо маці знімае хвартух і мабілізуе паскі на Іванаву спіну – не смей плакаць! Дзе тая праўда на свеце? Чаму Антось як пачне плакаць, то кінецца на спіну і барабаніць нагамі так, што яму можа пазайздросціць найлепшы барабаншчык? Вазьмі ж ты! Выйдзе Іван на вуліцу, завядзецца з кім біцца – што ж гэта за чалавек, калі ні разу не пабіўся? – наб’юць, пакрыўдзяць Івана. Што ж бы вы, добрыя людзі, рабілі, каб вы самі былі Іванамі? Вы б заплакалі, і ўсякі б заплакаў. А чаму не паплакаць Івану? Але ж няхай папрабуе заплакаць: засмяюць, заплююць ды ў прыдачу горш наштурхаюць.</p>
<p>Раз Іван, моцна пакрыўджаны, адважыўся зайсці ў кусты на бераг рэчкі. Прыйшоў Іван, азірнуўся, сеў на беражок, прыслухаўся. Тут, думаў ён, ніхто яму не перашкодзіць адплакацца за ўсё. Вакол было так ціха, так маркотна. Здавалася, усё журылася і настроілася слухаць плач Івана. I нешта ў сярэдзіне, каля самага сэрца, так завіло, так сціснула, што Іван раптам нагнуў галаву і мімаволі падняў калошы портачак: яму здавалася, што ў яго так многа выльецца слёз, што вада ў берагах не ўтоўпіцца. I толькі Іван завёў: «А-о-о-а-гы!», як з таго берага паказалася з кустоў галава рыбака Сёмкі.</p>
<p>– Гэта ты прыйшоў пужаць мне рыбу, злодзей ты?! Я табе паскавычу.</p>
<p>Так і засталіся нявыплаканыя слёзы.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Іван асірацеў. Астаўся ён адзін на свеце, бы тая калатоўка. Быў ён на плытах і не бачыў, як хавалі бацькоў, так што і тут Івану не ўдалося паплакаць, як людзі. Сёстры яго павыходзілі замуж, адзін брат выбраўся ў Амерыку, другі паехаў у свет шукаць шчасця і долі. I Іван застаўся адзін гаспадарыць. Ад бацькоў засталася яму хатка, сякая-такая будоўля, надоба, худоба і паўчвэрці зямлі. Была ў Івана на прымеце і дзяўчына. Праз колькі месяцаў пасля смерці бацькоў ён зрабіў заручыны, а на Сёмуху было назначана вяселле. За тыдзень перад Сёмухай Іван занядужаў. Доўга ён не паддаваўся, пёрамагаўся і ўсё ж такі мусіў, бедны, здацца. У сераду перад Ушэсцем, так пад вечар, Іван залёг. Ляжыць Іван, а работа ўся стаіць, рабіць некаму, хата не падмецена, усюды непарадак. А нашто ён, парадак гэты? – думае Іван: усё роўна ён памрэ; знойдуцца добрыя людзі і пахаваюць яго. Івану стала горка, як ніколі. Усё жыццё, шэрае, невясёлае жыццё, прайшло яшчэ раз перад яго вачыма. Што ж? Ён памрэ. Яго закапаюць, і згіне ён, забыты скора навекі, і нічые вочы не затуманяцца слязьмі, як яго будуць несці на могілкі. I гэта называецца жыццё, гэта яго век!.. Адна толькі светлая мінуціна мігалася яму, як адзінокая зорачка ў бязрадасную восень: цяпер яму ніхто не пашкодзіць усім нутром, усёю сілаю змучанай душы аддацца смутку і жалю; хоць цяпер адплача ён усё гора жыцця, адстогне ўвесь боль: ласне чалавек не мае права хоць на адну мінуту, светлую мінуту, у жудаснай імгле цёмнага жыцця?</p>
<p>Іван паправіўся на пасцелі, змяніў палажэнне свайго цела і абвёў поглядам хату. I толькі што ён прыгатаваўся застагнаць, як на парозе паказалася постаць яго дзяўчыны. «I хто яе прасіў сюды? Чаго яна тут?» – падумаў Іван. Хацеў нават узлавацца, але не было злосці.</p>
<p>– Мілы Іванка мой! Што ты выдумаў хварэць? – спагадна спытала яго Магда.</p>
<p>– Нядобра мне, Магда. Мусіць, і я пайду за бацькамі, – сказаў Іван. Яму так горка стала ад гэтых слоў, што слёзы гатовы былі самі паліцца з вачэй.</p>
<p>– Ну, што ты выдумляеш, Іван? – і Магда прылажыла руку да яго лба.</p>
<p>Яшчэ большы жаль падшыб Івана:</p>
<p>«Хіба ўзяць ды заплакаць? Зараўці на ўсю хату?». Не! падумае, што ён – нюня, плаксівая баба; яшчэ і замуж не захоча пайсці.</p>
<p>А боль так і ходзіць па ўсім яго целе, і яму, Івану, так хочацца застагнаць. «Ці застагну, ці не? – думае Іван. – Ой, скарэй бы яна ішла дадому!»</p>
<p>– Мне, Магдачка, не так ужо і кепска, – пачаў разважаць Іван Магду, – паляжу трохі і ўстану.</p>
<p>– Вось маладзец! – сказала Магда і нагнулася, каб пацалаваць хворага. Дрыготка прабегла па целе Івана, яму стала надта прыемна. Ды Іван ахамянуўся: гэтак і ахвота пройдзе спазнаць асалоду свайго вялікага жалю і смутку.</p>
<p>– Можа б табе, Іванка, спарыць гарнушачак малака?</p>
<p>Іван заматаў галавою і павярнуўся на другі бок.</p>
<p>Магда колькі мінуцін пасядзела моўчкі, як бы раздумваючы над тым, пагневацца ці не. На ўсякі выпадак яна надзьмула губкі і насупіла крыху бровы. Іван незаметна павярнуў галаву і зірнуў на яе адным вокам; не, не выпадае так рабіць. Не адварочваючыся, Іван падняў руку і палажыў на плячо Магды. Гэтага было даволі, каб Магда прасвятлела.</p>
<p>– Паляжы, саколік, а я прыбяру крыху, – і, узяўшы венік, яна стала падмятаць хату, рабіць парадак, стаўляючы кожную рэч на сваё месца, а бедны Іван увесь аж кіпеў. Яму раптам зрабілася так нядобра, так заламала косці, як бы хто ціснуў абцугамі, аж ён скрыгатаў зубамі, каб стрымаць стагнанне, падкурчваў і выпростваў ногі, варушыўся і пакутаваў, як пасолены мянёк. А Магда так павольна варушылася, як бы і не думала ісці дадому. Часамі выходзіла яна ў сенцы ды зараз жа зноў паказвалася ў хаце. А Іван, чуць толькі яна выйдзе, таропка ўглядаўся і прыслухоўваўся, як далёка адышлася Магда, каб застагнаць хоць адзін разок, і ніяк не ўдавалася.</p>
<p>– Божа мой! Што яна робіць са мною? Скарэй бы пайшла ўжо адгэтуль, – не цярпелася Івану.</p>
<p>– Ну, Іванка, бывай здаровы...</p>
<p>Іван узрадаваўся на момант, ды зараз жа яшчэ горш апаў духам, як Магда скончыла гаварыць:</p>
<p>– Ідзе сюды мама.</p>
<p>Сказаўшы гэта, Магда борздзенька пацалавала яшчэ раз Івана, прыгнула галаву і ціхачом шмыгнула за парог, на задворкі, каб не спатыкацца з маткай, і пайшла дамоў.</p>
<p>– Ай, малады, малады! Брыдка! Праз тры дні вяселле, а ён расцягнуўся, як навой! – громка, на ўсю хату, забарабаніла Настуля, Магдзіна маці. – Што ў цябе баліць, Іванка?</p>
<p>– Нічога, – буркнуў сярдзіта Іван.</p>
<p>– Дык чаго ж ляжыш?</p>
<p>– А што ж мне рабіць? Скакаць?</p>
<p>– На вяселлі скачы, а цяпер ачуньвай. Пакажы, сынок, свой лоб.</p>
<p>Іван злосна заварушыўся, лёг на спіну і выставіў лоб. Старая Наста палажыла руку на лоб, потым з боку, потым з другога.</p>
<p>– Трохі ёсць агонь, але нічагутка, глупства. Гэта табе з ветру пашкодзіла. Ось я зараз напару ліпавага цвету з чаборыкам, вып’еш, прапацееш, і пройдзе.</p>
<p>– Я ўжо і так пацею, – адазваўся хворы.</p>
<p>– Ну, гэтага мала: трэба, каб спацеў ад зёлак, – стаяла на сваім Наста.</p>
<p>Бачыць Іван, што тут нічога не зробіш.</p>
<p>– Нічога мне не трэба. Дайце мне паляжаць спакойна, і ўсё пройдзе.</p>
<p>– Хто ж табе не дае ляжаць? Ляжы сабе, а лякарства я табе ўсё ж такі дам.</p>
<p>– Ведаеце што, – пусціўся Іванка ў хітрыкі, – мне так заманулася гарэлкі, што здаецца, каб выпіў чарачку, то зразу ачуняў бы. Каб як сказаць Магдзе, няхай бы прынесла мне кручок.</p>
<p>– Гарэлкі зажадалася, кажаш?</p>
<p>– Ой, як хочацца!</p>
<p>– Ну, то яна напэўна паможа. Калі хворы чалавек моцна хоча чаго, дык тое памагае. Я помню, мой Андрэй хварэў на тыфус. Стаў крыху ачуньваць. Зажадалася яму хлеба, як табе, ось, гарэлкі. А дактары – Божа барані есці чорны хлеб. Я мусіла хаваць ад яго хлеб, хоць ён і стары, мой Андрэй, але хворы горш за малога. Раз ён устаў ціхенька ўночы, зайшоў у камору і чуць што не цэлы бохан вытрубіў. I што ж ты думаеш? Як бачыш, ачуняў... Ну, я пайду.</p>
<p>Счакаўшы крыху, Іван падняўся, падышоў да акна – нікога няма. Тады Іван паваліўся на пасцель, накрыўся коўдраю, потым нагамі сцягнуў яе <i>з </i>сябе, схапіўся за бакі.</p>
<p>– Ой! ой! ой! О-е-ё-ёй! – завойкаў, застагнаў Іван і сам не верыў гэтаму шчасцю. Стагнаў ён доўга, стагнаў на ўсе лады і галасы: то высока і тонка, то нізка і тоўста, то каротка, адрывіста, то працяжна і пявуча; пры гэтым ён варочаўся, курчыўся так, што зубамі мог дастаць свае калені, то выцягваўся, колькі дазвалялі яму скура, жылы і косці.</p>
<p>А як перастагнаў усё, то пачаў выспеўваць свае стогны на манер песні «Сонца ўсходзіць і заходзіць».</p>
<p>– О-о-о-ей! О-ёй-да!</p>
<p>– Вось табе і хворы: ляжыць сабе ды спявае, – сказала Настуля, пераступіўшы з Магдай парог хаты. У хвартуху ў яе быў гарачы імбрычак з зёлкамі і паўкварты гарэлкі.</p>
<p>– Выстагнаўся дый паправіўся, – сказаў весела Іван.</p>
<p> </p>
<p><i>[1913]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>