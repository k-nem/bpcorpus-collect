<div class="container">
<div class="book-utils">
<div id="qrcode"></div>
<a href="/Taras_Saucenka/Marjana-carnica.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1907; 1937-1940; 1951 -->
<!-- HEADER_FIELD FirstPublicationYear: 1907; 1937-1940; 1951 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Мар’яна-чарніца -->
<!-- HEADER_FIELD Translation: Якуб Колас -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Мар’яна-чарніца</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<div class="EPIGRAPH">
<p>Аксане    К......ка,   на   памяць</p>
<p>таго, што даўно мінула</p>
</div>
<div class="CLEAR"></div>
<p> </p>
<p> </p>
<p>Вецер хіліць, нагінае</p>
<p>Лозы і таполі,</p>
<p>Ломіць дуб ды коціць полем</p>
<p>Перакаці-поле.</p>
<p>Так і доля: таго ломіць,</p>
<p>Таго нагінае;</p>
<p>Мяне коціць, а дзе спыніць —</p>
<p>I сама не знае.</p>
<p>У якім жа краю мяне пахаваюць?</p>
<p>Дзе я прыхілюся? дзе агорне цьма?</p>
<p>Калі няма шчасця, долечкі няма,</p>
<p>Некага і кінуць, ніхто не заплача,</p>
<p>Не скажа хоць смехам: «Спачывай, бядача:</p>
<p>Толькі той і долі, што рана заснуў».</p>
<p>Ці праўда, Аксана? красуня чужая!</p>
<p>I ты не ўспамянеш таго сірату,</p>
<p>Што ў сярмяжцы шэрай ды шчасце спазнае</p>
<p>Як зірне, бывала, на тваю красу.</p>
<p>Каго ты маўкліва, без слоў навучыла</p>
<p>Вачыма, душою, сэрцам размаўляць.</p>
<p>З кім ты жартавала, з кім ты сум дзяліла,</p>
<p>Каму ты любіла  П е т р у с я  спяваць.</p>
<p>I ты не заплачаш. Аксана! Аксана!</p>
<p>А я дасюль плачу і журуся шмат,</p>
<p>Выліваю слёзы па маёй Мар’яне,</p>
<p>На цябе гляджу я і маліцца рад.</p>
<p>Успомні ж, Аксана, любка чарнабрыва!</p>
<p>I сястру Мар’яну ружай уквятняй!</p>
<p>Ды Пятруся часам прыгадай маўкліва</p>
<p>I, хоць так як жарты, прошлае згадай.</p>
<p> </p>
<p>Санкт-Пецярбург</p>
<p>Лістапада 22 1841 года</p>
<p> </p>
<h3><a id="chapter1"></a>І</h3>
<p>У нядзелю на выгане</p>
<p>Дзяўчаты гулялі.</p>
<p>Жартавалі з дзецюкамі</p>
<p>I песні спявалі —</p>
<p>Пра заранкі, вечарынкі</p>
<p>Ці як маці біла,</p>
<p>Каб з казакам не стаяла</p>
<p>I не гаварыла.</p>
<p>Пра сваё ўсё і спяваюць,</p>
<p>Хто пра што з іх знае.</p>
<p>Аж вось з хлопцам стары кабзар</p>
<p>Да сяла дыбае</p>
<p>З доўгім кіем, за плячыма</p>
<p>Торба ўся на латках.</p>
<p>А той хлопчык!.. Ой, хлапчына!</p>
<p>Бедны хлапчанятка!</p>
<p>Абадраны, ледзьве-ледзьве</p>
<p>Цягне нажаняты...</p>
<p>(Кропля ў кроплю сын Катрусі.)</p>
<p>Дзівяцца дзяўчаты.</p>
<p>«Кабзар ідзе! Кабзар ідзе!» —</p>
<p>Ды ўсе што ёсць змогі,</p>
<p>Хлопцаў кінуўшы, пабеглі</p>
<p>Сустракаць сляпога.</p>
<p>«Дзеду, сэрца, галубчыку,</p>
<p>Заіграй што-небудзь!</p>
<p>Я дам грошык...» — «Я — чарэшань,</p>
<p>Усяго, што трэба,—</p>
<p>Дамо ўсяго... Адпачынеш,</p>
<p>А мы патанцуем...</p>
<p>Заіграй жа нам, дзядусю!»</p>
<p>«Чую, любкі, чую!..</p>
<p>Дзякую вам, мае кветкі,</p>
<p>За вашу ласкавасць!</p>
<p>Заіграў бы, ды бачыце</p>
<p>Вось такая справа:</p>
<p>Папсаваў я на кірмашы</p>
<p>Сваю кобзу ўчора —</p>
<p>Парваліся на ёй струны,</p>
<p>Толькі тры гавораць».</p>
<p>«Дык хоць на трох, ну што-небудзь».</p>
<p>«На трох? Ох, дзяўчаты!</p>
<p>I на адной граў калісьці,</p>
<p>Быў час, небажаты...</p>
<p>Пачакайце, мае любкі,</p>
<p>Трошкі адпачыну.</p>
<p>Сядзьма, хлопча!»</p>
<p>Яны селі.</p>
<p>Узяў дзед тарбіну,</p>
<p>Выняў кобзу, разы са два</p>
<p>Ударыў па рваных.</p>
<p>«Што ж заграць вам? А заграю</p>
<p>Чарніцу Мар’яну.</p>
<p>Чулі яе?» — «Не, не чулі».</p>
<p>«Слухайце ж, дзяўчаткі,</p>
<p>Ды кайцеся!</p>
<p>Даўно колісь</p>
<p>Была сабе матка;</p>
<p>Быў і бацька, ды не стала.</p>
<p>Засталася удавою,</p>
<p>Дый не маладою,</p>
<p>I з валамі,</p>
<p>I з вазамі,</p>
<p>I з малой дачкою.</p>
<p>Расла дочка Мар’яна,</p>
<p>А вырасла, як панна —</p>
<p>Каравока</p>
<p>I высока,</p>
<p>Хоць за пана гетмана.</p>
<p>Стала маці гадаці,</p>
<p>З панам дочку яднаці.</p>
<p>А Мар’яна</p>
<p>Не да пана</p>
<p>Выходзіла гуляці,</p>
<p>Не да пана старога,</p>
<p>Вусатага, таўстога,</p>
<p>А з Пятрусем</p>
<p>Ў гаю, ў лузе</p>
<p>Штовечара святога</p>
<p>Размаўляла,</p>
<p>Жартавала,</p>
<p>Абнімала, млела,</p>
<p>А часамі смяялася,</p>
<p>Плакала, нямела...</p>
<p> </p>
<p>«Чаго ж плачаш, маё сэрца?» —</p>
<p>Пятро запытае.</p>
<p>Яна гляне, усміхнецца:</p>
<p>«I сама не знаю...»</p>
<p>«Можа, думаеш, пакіну?</p>
<p>Не, мая рыбчына!</p>
<p>Буду хадзіць, буду любіць,</p>
<p>Покі не загіну!..»</p>
<p>«Хіба было калі ў свеце,</p>
<p>Шчыра што кахалісь,</p>
<p>Разышліся, не ўзяліся</p>
<p>I жывы асталісь?</p>
<p>Не, не было, мой голубе!</p>
<p>Ты чуў, што спяваюць?</p>
<p>То — выдумкі кабзаровы:</p>
<p>Сляпыя не знаюць</p>
<p>I не бачаць, што ёсць бровы,</p>
<p>Што ёсць кары вочы</p>
<p>I высокі стан казацкі</p>
<p>I гнуткі дзявочы.</p>
<p>Што ёсць косы, шоўкі-косы,</p>
<p>Казачча чупрына,</p>
<p>Што на мову Петрусёву</p>
<p>Ў глухой дамавіне</p>
<p>Усміхнуся, скажу яму:</p>
<p>Орле сізакрылы!</p>
<p>Люблю цябе ў гэтым свеце,</p>
<p>Як на тым любіла.</p>
<p>Вось так, сэрца, абнімемся,</p>
<p>Вось так пацалую!</p>
<p>Няхай разам закапаюць!</p>
<p>Памру... не пачую.</p>
<p>Не пачую...»</p>
<p>Абняліся,</p>
<p>Абняўшыся, млелі...</p>
<p>Вось так яны любіліся,</p>
<p>На той свет хацелі</p>
<p>Абняўшыся пераступіць;</p>
<p>Ды не гэтак стала!</p>
<p>Штовечара схадзіліся,</p>
<p>I маці не знала,</p>
<p>Дзе Мар’яна да паўночы</p>
<p>I з кім размаўляла.</p>
<p>«Яна яшчэ недалетка,</p>
<p>Нічога не знае».</p>
<p>Здагадалася матуля,</p>
<p>Ды не ўсё згадала,</p>
<p>Знаць, забылася, што калісь</p>
<p>Сама дзевавала.</p>
<p> </p>
<p> </p>
<p>Угадала маці: Мар’яна — дзіцёнак,</p>
<p>Не знае, як трэба ёй на свеце жыць,</p>
<p>Думала — ні людзі, ні труны пацёмкі</p>
<p>З Пятром не разлучаць... Умела любіць.</p>
<p>Думала, што толькі кабзары спяваюць,</p>
<p>Бо яны не бачаць карых вачанят,</p>
<p>I толькі пужаюць маладых дзяўчат...</p>
<p>I я вас пужаю, бо я ліха знаю,</p>
<p>Бадай яго ў свеце нікому не знаць —</p>
<p>Таго, што я знаю... Мінула, дзяўчаткі!</p>
<p>Сэрца не заснула, я вас не забыў.</p>
<p>Люблю вас і шчыра, як тых дзетак матка,</p>
<p>Буду вам спяваці, покі не засну...</p>
<p>Тады ж, мае любкі, як мяне не стане,</p>
<p>Пра мяне згадайце, пра маю Мар’яну;</p>
<p>На вас з таго свету, любкі, я зірну».</p>
<p>Усміхнуўся... Дый заплакаў.</p>
<p>Што з ім магло стацца?</p>
<p>Не пыталі, чаго плача,</p>
<p>Дый нашто пытацца?</p>
<p>Прайшло гэта. Памагала</p>
<p>Ласка іх дзявоча</p>
<p>I іх слова... «Выбачайце...»</p>
<p>Уцёр кабзар вочы.</p>
<p>«Выбачайце, мае любкі!</p>
<p>Нехаця журуся.</p>
<p>Так вось, бачыце, Мар’яна</p>
<p>З убогім Пятрусем</p>
<p>Штовечара размаўляла,</p>
<p>I маці не знала,</p>
<p>Дзівілася: «Што такое</p>
<p>Мар’яну спаткала?</p>
<p>Ці не ўрокі?» Сядзе шыці,</p>
<p>Не так вышывае;</p>
<p>Замест Г р ы ц а  ў задуменні</p>
<p>П е т р у с я  спявае,</p>
<p>У сне часам размаўляе,</p>
<p>Падушку цалуе...</p>
<p>Сперша маці смяялася,</p>
<p>Думала— жартуе;</p>
<p>Потым бачыць, што не жарты,</p>
<p>Дый кажа: «Мар’яна!</p>
<p>Трэба будзе чакаць сватаў,</p>
<p>Дый можа ад пана!</p>
<p>Ты ўжо вырасла, няўрокам,</p>
<p>Ужо й дзевавала;</p>
<p>Я ўжо думаю, што, бачыш...»</p>
<p>Насілу сказала:</p>
<p>«Што ўжо замуж... калі тое...»</p>
<p>«А за каго, мама?»</p>
<p>«Аддам таму, хто палюбіць</p>
<p>Спявае Мар’яна:</p>
<p> </p>
<p>«Аддай мяне, мая мама,</p>
<p>Ды не за старога,—</p>
<p>Аддай мяне, маё сэрца,</p>
<p>Ды за маладога!</p>
<p>Няхай стары бурлакуе,</p>
<p>Грошы зарабляе,</p>
<p>А малады мяне любіць,</p>
<p>Долі не шукае;</p>
<p>Не шукае, не блукае</p>
<p>Па чужых палетках:</p>
<p>Свае валы, свае возы,</p>
<p>А між хлопцаў — кветка,</p>
<p>Як макаўка паміж імі</p>
<p>Цвіце, расцвітае.</p>
<p>Мае поле, мае волю,</p>
<p>Ды долі не мае.</p>
<p>Яго шчасце, яго доля —</p>
<p>Мае чорны бровы,</p>
<p>Вейкі доўгія ды вочы</p>
<p>Ды добрыя словы.</p>
<p>Аддай мяне, мая мама,</p>
<p>Ды не за старога,</p>
<p>Аддай мяне, маё сэрца,</p>
<p>Ды за маладога!»</p>
<p> </p>
<p>«Дочка мая, Мар’яна,</p>
<p>Аддам цябе за пана,</p>
<p>За старшога, багатага —</p>
<p>За сотніка Івана...»</p>
<p>«Памру, сэрца-мама,</p>
<p>За сотнікам Іванам!»</p>
<p>«Будзеш жыць і панаваці,</p>
<p>Будзеш дзетак гадаваці».</p>
<p>«Пайду ў наймы, пайду ў людзі,</p>
<p>А за сотнікам не буду!»</p>
<p>«Будзеш, дочка Мар’яна,</p>
<p>За сотнікам Іванам!»</p>
<p>Заплакала, зарыдала</p>
<p>Бедная Мар’яна.</p>
<p>«За старога... багатага...</p>
<p>За сотніка Івана...» —</p>
<p>Сама з сабой размаўляла,</p>
<p>А потым сказала:</p>
<p>«Ды я ж, мама, не вырасла</p>
<p>I не дзевавала,</p>
<p>Бо ты мяне не пускала</p>
<p>На крыніцу ўранку,</p>
<p>Ні жыта жаць, ні лёну браць,</p>
<p>Ні на пагулянку,</p>
<p>Дзе дзяўчаты з дзецюкамі</p>
<p>Жартуюць, спяваюць</p>
<p>Ды пра мяне, чарнаброўку,</p>
<p>Цішком размаўляюць:</p>
<p>«Багатага бацькі дочка,</p>
<p>Шляхецкага роду».</p>
<p>Ой, мне цяжка, цяжка, мама!</p>
<p>Нашто дала ўроду?</p>
<p>Нашто дала чорны бровы</p>
<p>I карыя вочы?</p>
<p>Ты ўсё дала, толькі долі,</p>
<p>Долі даць не хочаш!</p>
<p>Нашто ж мяне гадавала?</p>
<p>Нашто даглядала?</p>
<p>Покі ліха я не знала,</p>
<p>Лепш бы пахавала».</p>
<p> </p>
<p>Не слухала стара маці,</p>
<p>Легла спачываці;</p>
<p>А Мар’яна са слязамі</p>
<p>Не ўседзела ў хаце.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>«Ой, гоп! Не піла.—</p>
<p>На вяселлі была.</p>
<p>Не трапіла ў сваю хату,</p>
<p>Да суседа зайшла.</p>
<p>А ў суседа</p>
<p>Да абеда</p>
<p>У кут спаці лягла.</p>
<p>А з кута за парог</p>
<p>Завярнулі і ў гарох,</p>
<p>I ў каморы і на дворы</p>
<p>З нежанатым ўдвох</p>
<p>Прыпявалі,</p>
<p>Жартавалі,</p>
<p>Сталачылі гарох.</p>
<p>Ой, гоп! Не сама —</p>
<p>Напаіла кума</p>
<p>I прывяла да гасподы.</p>
<p>Не пабачыў Хама.</p>
<p>Хама, ў хаце</p>
<p>Ляжам спаці!</p>
<p>Хамы дома няма.</p>
<p>Трасі ж цябе трасца, Хома!</p>
<p>Я не лягу спаці дома,</p>
<p>Я да кума,</p>
<p>Да Навума,</p>
<p>Пайду ў клуню на салому,</p>
<p>А бадай, напілася!</p>
<p>Наша, наша прыдалася!</p>
<p>Чырванее хвартушына —</p>
<p>Роду чэснага дзяціна».</p>
<p>Вось так натоўпам шлі прыданы,</p>
<p>Спявалі п’яныя. Мар’яна</p>
<p>Праз тын глядзела на іх тлум,</p>
<p>Не стала змогі ёй — упала</p>
<p>Ды цяжка, цяжка зарыдала,</p>
<p>Так горка ёй. За што? За тое,</p>
<p>Што шчыра любіць! Цяжка, дзеткі,</p>
<p>Век адзінокаму пражыць.</p>
<p>Яшчэ горай, мае кветкі,</p>
<p>Няроўню ў свеце палюбіць.</p>
<p>На мяне глядзіце: я выплакаў вочы.</p>
<p>Ды нашто мне вочы? Мне іх не шкада:</p>
<p>Не на што глядзеці. Ох, вочы дзявочы...</p>
<p>Што калісь... калісьці!.. Думкі і нуда,</p>
<p>А болей нічога не меў і не маю,</p>
<p>А з грашмі такімі цяжка ў свеце жыць.</p>
<p>Пад тынам начую, з ветрам размаўляю,</p>
<p>Стыдаюцца людзі у хату пусціць</p>
<p>I прывітаць словам старога калеку.</p>
<p>Укараці, Божа, маладога веку</p>
<p>Таму, хто не мае долечкі любіць.</p>
<p>Лепей, мае любкі, накрыцца зямлёю,</p>
<p>Чым бачыць, як другі, багаты, стары,</p>
<p>Цалуе за грошы, вянчаецца з ёю.</p>
<p>О Божа, мой Божа! Воляю сваёй</p>
<p>Разбі маё цела і душу разбі».</p>
<p>Зарыдаў кабзар, заплакаў</p>
<p>Сляпымі вачыма...</p>
<p>I дзівіліся дзяўчаты:</p>
<p>Ўжо смерць за плячыма,</p>
<p>А ён, сляпы, сівавусы,</p>
<p>Аб калішнім плача.</p>
<p>Не дзівіцеся, дзяўчаты,</p>
<p>З шчырых слёз казачых,</p>
<p>Слёз старэчых. То не росы</p>
<p>Ўранні пры дарозе</p>
<p>На травінках, і не вашы</p>
<p>Драбнюткія слёзы.</p>
<p>Наплакаўся ды тры струны</p>
<p>Зноў перабірае.</p>
<p>«Аж да вечара Мар’яна</p>
<p>У зялёным гаю</p>
<p>Праплакала; прыйшоў Пятрусь,—</p>
<p>Яна расказала</p>
<p>Усё, што ад маці чула</p>
<p>I што сама знала.</p>
<p>I не ўцерпела, сказала,</p>
<p>Як прыданы, па вуліцы</p>
<p>Ідучы, спявалі.</p>
<p>«Мар’яна! Мар’яна!</p>
<p>Чаму ты не бедна, а я не багаты?</p>
<p>Чаму ў мяне коней вараных няма?</p>
<p>Не пытала б маці, дзе ходзіш гуляці,</p>
<p>З кім калі стаяла. Пытала б сама,</p>
<p>Сама сваё сэрца; дала б яму волю</p>
<p>Любіць, каго знае. Я б цябе схаваў</p>
<p>Далёка-далёка! Каб ніхто не знаў,</p>
<p>Каб ніхто не бачыў, дзе гуляе доля.</p>
<p>Мая доля, маё шчасце —</p>
<p>Ты, мая Мар’яна!</p>
<p>Чаму ты не ў шэрай світцы,</p>
<p>А я не ў жупане?»</p>
<p>А Мар’яна, як дзіцятка</p>
<p>Без матулі, плача.</p>
<p>Стаіць Пятро каля яе,</p>
<p>Нічога не бачыць —</p>
<p>Толькі слёзы Мар’яніны;</p>
<p>На слёзы ж дзявочы</p>
<p>I сярод дня глядзець цяжка,</p>
<p>А што ж сярод ночы?</p>
<p>«Не плач, сэрца. Ёсць у мяне</p>
<p>I сіла, і воля,</p>
<p>Любі мяне, маё сэрца,</p>
<p>Знайду сваю долю</p>
<p>За высокімі гарамі,</p>
<p>За шырокімі стэпамі,</p>
<p>Хоць на чужым полі.</p>
<p>Па волі-няволі</p>
<p>Найду сваю долю!</p>
<p>Не ў сярмяжцы, а сотнікам</p>
<p>Да цябе вярнуся.</p>
<p>Не ў бур’яне — сярод цэркві</p>
<p>Абнімеш Пятруся!</p>
<p>Абнімемся, пацалую —</p>
<p>Пазірайце, людзі!</p>
<p>А ты стаіш, чырванееш...»</p>
<p>«Калі ж тое будзе?»</p>
<p>«Хутка, хутка, мая рыбка!</p>
<p>Толькі прасі Бога.</p>
<p>Ідзі ў хату ды ляж спаткі!</p>
<p>А я ўскрай дарогі</p>
<p>Сярод стэпу памалюся</p>
<p>Зорам яснавокім,</p>
<p>Каб глядзелі ды спрыялі</p>
<p>Табе, адзінокай.</p>
<p>Сярод стэпу адпачыну...»</p>
<p>«Хіба зараз кінеш?</p>
<p>У ноч гэту?..» — «Я жартую!</p>
<p>Цяпер Украіну</p>
<p>Ні маскалі, ні татары —</p>
<p>Ніхто не ваюе».</p>
<p>«А я чула, што йдуць ляхі».</p>
<p>«То яны жартуюць.</p>
<p>Разойдземся, маё сэрца,</p>
<p>Покі не світае.</p>
<p>Чаго ж зноў ты заплакала?»</p>
<p>«I сама не знаю...»</p>
<p> </p>
<p>(С.-Пецярбург, 1841)</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Jakub_Kolas/">Якуб Колас</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>