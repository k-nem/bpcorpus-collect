<div class="container">
<div class="book-utils">
<div id="qrcode"></div>
<a href="/Taras_Saucenka/Maryja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1907; 1937-1940; 1951 -->
<!-- HEADER_FIELD FirstPublicationYear: 1907; 1937-1940; 1951 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Марыя -->
<!-- HEADER_FIELD Title2: Паэма -->
<!-- HEADER_FIELD Translation: Якуб Колас -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Марыя</h2>
<h2 class="title2">Паэма</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p> </p>
<p> </p>
<p> </p>
<div class="EPIGRAPH">
<p>Радуйся, ты бо обновила</p>
<p>еси зачатыя студно.</p>
<p>Акаф. пресв. богор., Ікос 10</p>
</div>
<div class="CLEAR"></div>
<p> </p>
<p> </p>
<p>Надзеі, мыслі ўсе мае</p>
<p>Я на цябе, мой светлы раю,</p>
<p>На міласэрдзе на тваё,</p>
<p>Усё спадзеванне маё</p>
<p>На цябе, маці, пакладаю.</p>
<p>Святая сіла ўсіх святых!</p>
<p>Найначысцейшая, святая!</p>
<p>Малюся, плачу і рыдаю.</p>
<p>Зірні, прачыстая, на іх,</p>
<p>На тых акрадзеных, сляпых</p>
<p>Нявольнікаў. Падай ім сілу</p>
<p>Твайго мучаніка-сына,</p>
<p>Каб крыж-кайданы даняслі</p>
<p>Да саменькага канца-краю.</p>
<p>Праслаўленая! Я ўзываю,</p>
<p>Царыца неба і зямлі.</p>
<p>Пачуй іх стогны і пашлі</p>
<p>Канец шчаслівы, прасвятая!</p>
<p>А я, нязлоблівы, спяю,</p>
<p>Як працвітуць сядзібы, сёлы,</p>
<p>Псалмом і ціхім і вясёлым</p>
<p>Святую долечку тваю.</p>
<p>А зараз плач і болесць, слёзы</p>
<p>Душы убогае,— убогі,</p>
<p>Сваю я лепту падаю.</p>
<p>У Ёсіфа, у цесляра</p>
<p>Ці бондара таго святога,</p>
<p>Марыя ў наймічках расла,</p>
<p>Расла сабе і вырастала</p>
<p>I на пары Марыя стала...</p>
<p>I кветкай-ружай расцвіла</p>
<p>У беднай і чужой хаціне,</p>
<p>У ціхім і святым раю.</p>
<p>Цясляр на наймічку сваю,</p>
<p>Нібы на родную дзяціну,</p>
<p>Бывала струг, цяслу пакіне</p>
<p>Дый пазірае; час міне,</p>
<p>А ён і вокам не змігне</p>
<p>І думае: «Ані радзіны,</p>
<p>Ані хаціначкі няма,</p>
<p>Адна-адненькая!.. Хіба...</p>
<p>Ці смерць мая ўжо за плячыма?..</p>
<p>Марыя ж стане каля тыну</p>
<p>Ды воўну белую прадзе</p>
<p>На той бурнус яму на новы,</p>
<p>Або на бераг павядзе</p>
<p>Казу з казляткам такім кволым</p>
<p>Папасвіць там і папаіць,</p>
<p>Хоць і далёка. А любіла ж</p>
<p>Яна той ціхі Божы стаў,</p>
<p>Шырокую Тыверыяду,</p>
<p>I рада, аж смяецца, рада,</p>
<p>Што Ёсіф, седзячы, маўчаў</p>
<p>I не пярэчыў, не спыняў</p>
<p>На стаў ісці. Ідзе, смяецца,</p>
<p>А ён сядзіць ды ўсё сядзіць,</p>
<p>За струг, бядага, не бярэцца...</p>
<p>Каза нап’ецца ды пасецца,</p>
<p>А дзеўчына сабе стаіць</p>
<p>З сваімі думкамі пад гаем</p>
<p>I смутна, сумна пазірае</p>
<p>На той шырокі Божы стаў</p>
<p>Ды прагаворыць: — Тыверыяда!</p>
<p>Цару шырокі азярам!</p>
<p>Скажы ты мне, мая парада,</p>
<p>Якая доля выйдзе нам</p>
<p>З старым Іосіфам? О доля! —</p>
<p>I хіліцца, нібы таполя</p>
<p>Ад ветру хіліцца ў яру.</p>
<p>— Яму я родным дзіцем стану,</p>
<p>Плячмі маімі маладымі</p>
<p>Яго старыя падапру!</p>
<p>I зрокам абвяла паляну,</p>
<p>Аж іскры сыпнулі з вачэй,</p>
<p>А з маладых яе плячэй</p>
<p>Хітон палатаны дадолу</p>
<p>Паволі ссунуўся. Ніколі</p>
<p>Такое Божае красы</p>
<p>Ніхто не ўбачыць. Злая ж доля</p>
<p>Калючым цернем правяла</p>
<p>I нібы кпіла над красою!</p>
<p>— О долечка! — Па-над вадою</p>
<p>Хадою ціхаю пайшла.</p>
<p>Лапух край берага знайшла,</p>
<p>Лапух сарвала і накрыла,</p>
<p>Нібы тым брылікам, сваю</p>
<p>Галоўку смугленькую тую,</p>
<p>Сваю галованьку святую.</p>
<p>I ў цёмным знікла дзесь гаю.</p>
<p>О свеце вечны наш, нягаслы!</p>
<p>О ты, прачыстая ў жэнах!</p>
<p>Пахучы квет, палёў краса!</p>
<p>Дзе, у якіх гаях, ярах,</p>
<p>Прытулках блізкіх ці далёкіх</p>
<p>Ты захавалася ад спёкі</p>
<p>Агняспаляючай тае,</p>
<p>Што сэрца без агню растопіць</p>
<p>І без вады прарве, затопіць</p>
<p>Святыя думанькі твае?</p>
<p>Дзе ты схаваешся? Нідзе!</p>
<p>Агонь запаў ужо — і годзе!</p>
<p>Запалымнеў ужо. I шкода,</p>
<p>Дарэмна сіла прападзе,</p>
<p>Да сэрца дойдзе, да касці</p>
<p>Агонь той люты, негасімы,</p>
<p>I, недабітая, за сынам</p>
<p>Ты будзеш змушана прайсці</p>
<p>Агонь пякельны. I прарочыць,</p>
<p>Табе ўжо зазірае ў вочы</p>
<p>Прышласць твая. Ты не глядзі!</p>
<p>Твой сум прарочы адвядзі,</p>
<p>На галаву ўзлажы вяночак</p>
<p>З чырвоных макаў, віаргінь</p>
<p>Ды бестурботна адпачынь</p>
<p>Пад яварам у халадочку,</p>
<p>Пакуль што будзе.</p>
<p> </p>
<p>Пад вечар, нібы зорка тая,</p>
<p>З вянком Марыя выйшла з гаю,</p>
<p>А перад ёй Фавор-гара,</p>
<p>Як бы з золата-серабра,</p>
<p>У небе высіцца і ззяе,</p>
<p>Аж вочы слепіць. Падняла</p>
<p>На той Фавор свае святыя</p>
<p>Вочкі лагодныя Марыя</p>
<p>З усмешкай ціхай. Заняла</p>
<p>Казу з казлятачкам з-пад гаю</p>
<p>I заспявала:</p>
<p>— Раю! раю!</p>
<p>Цёмны гаю!</p>
<p>Ці я, маладая,</p>
<p>Мілы Божа,</p>
<p>Ў тваім раю</p>
<p>Ці я пагуляю,</p>
<p>Нагуляюся?</p>
<p>Дый змоўкла</p>
<p>I азірнулася наўкола,</p>
<p>На рукі казлянё ўзяла</p>
<p>I весяленькая пайшла</p>
<p>На хутар бондараў убогі.</p>
<p>Ідучы, казлянё-нябогу,</p>
<p>Нібы малое, на руках</p>
<p>Яна пагушквала, гайдала,</p>
<p>Да ўлоння ціха прытуляла</p>
<p>I цалавала. Казлянё,</p>
<p>Як быццам тое кацянё,</p>
<p>Ляжала ціха, не крычала,</p>
<p>На ўлонні песцілася ўдала.</p>
<p>I мілі дзве з тым казлянём</p>
<p>Яна амаль не танцавала.</p>
<p>I не ўтамілася. Стары</p>
<p>Глядзеў, сумуючы пад тынам</p>
<p>I ўжо даўно сваю дзяціну</p>
<p>Здалёку згледзеў, прывітаў</p>
<p>I запытаўся: — Дзе ты ў Бога</p>
<p>Забавілася так, нябога?</p>
<p>Хадзем у кушчу, адпачынь,</p>
<p>Ды за вячэру сядзем разам</p>
<p>З вясёлым госцем маладым.</p>
<p>Хадзем жа, дочухна.— Які?</p>
<p>Які то госць? — А з Назарэта</p>
<p>Зайшоў да нас падначаваць.</p>
<p>Ён кажа, Божжа благадаць</p>
<p>На старую Елізавету</p>
<p>Учора раненька зышла,</p>
<p>Учора, кажа, прывяла</p>
<p>Дзіцёнка-сына. А Захары</p>
<p>Стары назваў яго Іанам.</p>
<p>— Дык бачыш што! —А госць, разуты,</p>
<p>Умыты, з кушчы выступаў</p>
<p>У белым чысценькім хітоне,</p>
<p>Як намалёваны ён ззяў</p>
<p>I велічна стаў на парозе</p>
<p>I, пакланіўшыся, вітаў</p>
<p>Марыю ціха. Ёй, нябозе,</p>
<p>Аж дзіўна стала. Госць стаяў</p>
<p>I, сапраўды, нібы заззяў.</p>
<p>Марыя на яго зірнула</p>
<p>I боязнь нейкую адчула</p>
<p>I прыгарнулася ад страху</p>
<p>Да Ёсіфа свайго старога.</p>
<p>А потым госця маладога</p>
<p>Прасіла, нібы павяла</p>
<p>Вачамі ў кушчу. Прынясла</p>
<p>Вады чысцюсенькай з крыніцы</p>
<p>Ды малако і сыр казліцы</p>
<p>Ім на вячэру падала.</p>
<p>Сама ж не ела, не піла,</p>
<p>Ў куточку ціхенька стаяла</p>
<p>Ды ўсё маўкліва пазірала</p>
<p>I слухала, як малады,</p>
<p>Дзівосны госць той гаварыў.</p>
<p>I словы гутаркі жывыя</p>
<p>У душу падалі Марыі,</p>
<p>I ў сэрцы стыла і пякло!</p>
<p> </p>
<p>— У Іудзеі не было,—</p>
<p>Прамовіў госць,— таго ніколі,</p>
<p>Што зараз станецца. Равві!</p>
<p>Звястун вялікае глаголы</p>
<p>Засее праўду на зямлі!</p>
<p>I вырастуць і пажнямо</p>
<p>I ў жытніцы мы зберамо</p>
<p>Святыя зерні. Я Месію</p>
<p>Іду людзям апавясціць.</p>
<p>I памалілася Марыя</p>
<p>Перад апосталам.</p>
<p>Гарыць</p>
<p>Агеньчык ціха у жарніцы.</p>
<p>А Ёсіф праведны сядзіць</p>
<p>Ды думае. Ужо зарніцы</p>
<p>На небе ясным узышлі.</p>
<p>Марыя ўстала і пайшла</p>
<p>З гляком па воду да крыніцы.</p>
<p>I госць за ёю і ў ярочку</p>
<p>Дагнаў Марыю...</p>
<p>Халадочкам</p>
<p>Да ўсходу сонца правяла</p>
<p>Аж да самае Тыверыяды</p>
<p>Святога весніка. I рада,</p>
<p>Радзюсенька сабе прыйшла</p>
<p>Дадому.</p>
<p>Жджэ яго Марыя,</p>
<p>А вусны, шчокі маладыя</p>
<p>Імгненна блякнуць. Вочы ёй</p>
<p>Туманам засціць.— Ты не той,</p>
<p>Не той цяпер, Марыя, стала,</p>
<p>Наш цвет, аздоблены красой! —</p>
<p>Прамовіў Ёсіф.— Дзіва стала</p>
<p>З табою, дочухна мая!</p>
<p>Марыя, трэба нам звянчацца,</p>
<p>А то...— Не вымавіў — заб’юць</p>
<p>На вуліцы.— Затым схавацца</p>
<p>Ў сваім аазісе.— I ў пуць</p>
<p>Марыя ўбогі скарб збірала</p>
<p>Ды цяжка плакала, рыдала.</p>
<p> </p>
<p>I вось яны сабе ідуць,</p>
<p>Забраўшы скарб увесь на плечы.</p>
<p>Між скарбу конаўка. Сказаць,</p>
<p>Можна было б яе прадаць</p>
<p>Ды хустку ёй купіць дарэчы</p>
<p>Дый за павенчанне аддаць.</p>
<p>О старча праведны, багаты!</p>
<p>Не ад Сіона благадаць:</p>
<p>Яна з твае убогай хаты</p>
<p>Нам узвясцілася. Калі б</p>
<p>Прачыстай ёй не даў ты руку,</p>
<p>Рабамі беднымі былі б,</p>
<p>Дагэтуль мерлі бы. О мука!</p>
<p>О цяжкая душы нуда!</p>
<p>Не вас, гаротных, мне шкада,</p>
<p>Сляпыя, бедныя душою,</p>
<p>А тых, што бачаць над сабою</p>
<p>Сякеру, молат і куюць</p>
<p>Кайданы новыя. Заб’юць,</p>
<p>Зарэжуць вас душазабойцы</p>
<p>Ды з той крывавае крыніцы</p>
<p>Сабак напояць.</p>
<p>А дзе той,</p>
<p>Лукавы госць яе нядаўны?</p>
<p>Хоць бы прыйшоў, даў вестку ёй</p>
<p>Ды глянуў бы на шлюб праслаўны,</p>
<p>На шлюб акрадзены. Не чуць</p>
<p>Ані яго, ані Месіі.</p>
<p>А людзі ждуць чагось і ждуць,</p>
<p>Чагось няпэўнага. Марыя!</p>
<p>Не маеш долі ты. Чаго,</p>
<p>Чаго чакаць табе ад Бога</p>
<p>І ад людзей яго? Нічога,</p>
<p>Як ад апостала таго.</p>
<p>Не, не чакай. Цясляр убогі</p>
<p>Цябе, вянчаную, вядзе</p>
<p>Ў сваю жабрачую хаціну.</p>
<p>Маліся, дзякуй, што не кінуў,</p>
<p>Цябе ў дарозе не прагнаў,</p>
<p>А то б цаглінаю забілі,—</p>
<p>Як бы цябе ён ні хаваў.</p>
<p>Ў Ерусаліме гаварылі</p>
<p>Паціху людзі, што сцялі</p>
<p>У горадзе Тыверыядзе</p>
<p>Ці то кагосьці распялі,</p>
<p>Што чуткі сеяў аб Месіі.</p>
<p>«Яго»,— падумала Марыя</p>
<p>I весяленькая пайшла</p>
<p>У Назарэт. I ён святлее,</p>
<p>Што наймічка яго нясла</p>
<p>Пад сэрцам праведную душу</p>
<p>Распятага за волю мужа.</p>
<p> </p>
<p>Вось так яны ўдваіх ідуць.</p>
<p>Прыйшлі дадому і жывуць,</p>
<p>Павенчаныя, без турботы.</p>
<p>Цясляр за новаю работай—</p>
<p>Калыску ладзіць, а яна</p>
<p>Сядзіць сабе каля акна,</p>
<p>Глядзіць у поле ўсё ды шые</p>
<p>Кашульку тую з палатна —</p>
<p>Каму яшчэ?</p>
<p>— Гаспадар дома?—</p>
<p>З двара пачулася.— Указ</p>
<p>Ад кесара, яго самога,</p>
<p>Каб вы сягоння, ў гэты ж час,</p>
<p>Для перапісу ў горад,</p>
<p>У горад Віфлеем, ішлі.</p>
<p>I знік, замоўк той грозны голас,</p>
<p>I ціша стала, як была.</p>
<p> </p>
<p>Марыя цеста замясіла,</p>
<p>Каб хоць праснак спячы. Спякла</p>
<p>I ў торбу моўчкі палажыла</p>
<p>Ды са старым сваім пайшла</p>
<p>У Віфлеем.— Святая сіла!</p>
<p>Выбаў мяне, мой Божа мілы,—</p>
<p>Толькі й сказала. Зноў ідуць</p>
<p>I цяжкі сум нясуць абое.</p>
<p>Убогія, яны з сабою</p>
<p>Казу з казлятачкам вядуць,</p>
<p>Бо дома не на кага кінуць,</p>
<p>А можа Бог дасць і радзіны,</p>
<p>Дык вось і будзе малако</p>
<p>Той беднай мацеры. Скаціна</p>
<p>Ідзе і жывіцца. Радком</p>
<p>Ідуць вось гэта бацька, матка.</p>
<p>I між сабой яны украдкам</p>
<p>Гамоняць ціха.— Сімеон</p>
<p>Пратапрасвіцер,— Ёсіф мовіў,—</p>
<p>Прарочае такое слова</p>
<p>Сказаў мне, што святы закон</p>
<p>I Аўраама і Майсея</p>
<p>Адновяць мужы іасеі.</p>
<p>I ён яшчэ угледзіць сам</p>
<p>Месію, што прыходзіць к нам!</p>
<p>Ці чуеш ты, мая Марыя?</p>
<p>Месія прыйдзе! — Ён прыйшоў,</p>
<p>I мы ўжо бачылі Месію! —</p>
<p>Яна азвалася.</p>
<p>Знайшоў</p>
<p>Праснак зачэрсцвелы, убогі,</p>
<p>I кажа Ёсіф: — З’еш, нябога,</p>
<p>Пакуль што будзе там яно.</p>
<p>Да Віфлеема не блізенька;</p>
<p>I я спачыну заадно.</p>
<p>I селі на шляху згадненька;</p>
<p>Палуднаваць. Вось так сядзяць,</p>
<p>А сонца яснае хуценька</p>
<p>Дадолу коціцца. Глядзяць —</p>
<p>Схавалася. Сцямнела ў полі.</p>
<p>I дзіва дзіўнае! Ніколі</p>
<p>Ніхто не бачыў, не чуваў</p>
<p>Такога дзіва. Задрыжаў</p>
<p>Святы цясляр. Мятла з усходу</p>
<p>Над Віфлеемам — знак народу —</p>
<p>Шырокай пасмаю зайшла</p>
<p>I дзіўным бляскам заіграла.</p>
<p>Марыя з шляху не ўставала —</p>
<p>Марыя сына прывяла,</p>
<p>Адзіную тую дзяціну,</p>
<p>Што нам збавенне прынясла.</p>
<p>I, найсвяцейшая, нявіннай</p>
<p>За грэх наш кары прыняла.</p>
<p>Непадалёку, ўскрай дарогі,</p>
<p>Авечак гналі пастухі</p>
<p>I іх пабачылі. Нябогу,</p>
<p>Матку з дзіцёнкам, узялі,</p>
<p>Ў сваю пячору прыняслі</p>
<p>I грамадой усёй убогай</p>
<p>Эмануіл імя далі.</p>
<p> </p>
<p>Да ўсходу сонца, рана-рана,</p>
<p>У Віфлееме на майдане</p>
<p>Зышоўся люд і шапаціць,</p>
<p>Што пэўна штосьці з людзьмі будзе</p>
<p>У Іудзеі. Гаманіць</p>
<p>I моўкне люд.— О людзі! людзі! —</p>
<p>Хтось з пастухоў бяжыць, крычыць.</p>
<p>Прароцтва ўжо Іерэмія,</p>
<p>Ісаія збылось, збылось!</p>
<p>У нас, у пастыраў, Месія</p>
<p>Радзіўся ўчора.— Загуло</p>
<p>У Віфлееме на майдане:</p>
<p>— Месія! Іісус! Асанна! —</p>
<p>I люд расходзіўся.</p>
<p>I ўраз</p>
<p>З Ерусаліма пад той час</p>
<p>Прыслаў загад цар Ірад люты.</p>
<p>I штось нябачана, нячута</p>
<p>На свеце сталася тады.</p>
<p> </p>
<p>Яшчэ ў пялёнках дзеткі спалі,</p>
<p>Купель ім грэлі мацяры,</p>
<p>Намарна грэлі! Не купалі</p>
<p>Маленькіх дзетачак сваіх!</p>
<p>Нажы салдаты спаласкалі</p>
<p>Ў дзіцячай праведнай крыві!</p>
<p>Дык вось яно што ў свеце сталась!</p>
<p>Глядзіце ж вы, о мацяры,</p>
<p>Што робяць Ірады-цары!</p>
<p> </p>
<p>Марыя нават не хавала</p>
<p>Свайго дзіцёнка. Хвала вам,</p>
<p>Убогім людзям, пастухам,</p>
<p>Што прывіталі, захавалі</p>
<p>I нам збавіцеля ўпаслі</p>
<p>Ад Ірада. Пашкадавалі,</p>
<p>I накармілі, і далі</p>
<p>Кажух і світку на дарогу,</p>
<p>I, небаракі, дадалі</p>
<p>Асліцу дойную. Нябогу</p>
<p>З яе дзіцём мы, як маглі,</p>
<p>I даглядалі і вялі</p>
<p>Слядамі ўночы патайнымі</p>
<p>На шлях Мемфіскі. А мятла,</p>
<p>Мятла агністая гарэла,</p>
<p>Як тое сонца, і глядзела</p>
<p>На іх асліцу, што нясла</p>
<p>Ў Егіпет добрую Марыю</p>
<p>I нараджонага Месію.</p>
<p> </p>
<p>Калі б на свеце дзе хоць раз</p>
<p>Царыца села на асліцу,</p>
<p>То слава йшла б і пра царыцу</p>
<p>I пра вялікую асліцу</p>
<p>Па свеце ўсюды. Гэта ж несла</p>
<p>Жывога ісціннага Бога.</p>
<p>Цябе ж, бядачку, копт убогі</p>
<p>Хацеў у Ёсіфа купіць,</p>
<p>Ды здохла ты. Мабыць дарога</p>
<p>Такі пашкодзіла табе?</p>
<p> </p>
<p>У Ніле скупанае, спіць</p>
<p>Ў пялёнках долі пад вярбою</p>
<p>Дзіцятачка, а між лазою</p>
<p>З лазы калысачку пляце</p>
<p>Ды плача праведная маці,</p>
<p>Калыску тую плетучы.</p>
<p>Знайшоў і Ёсіф зноў работу —</p>
<p>Будуе хатку ён з чароту,</p>
<p>Каб мець прытулак уначы.</p>
<p>З-за Ніла сфінксы, як сычы,</p>
<p>Страшнымі мёртвымі вачыма</p>
<p>Глядзяць на гэта. А за імі</p>
<p>На спаленым пяску стаяць</p>
<p>Па шнуру піраміды ў рад,</p>
<p>Як тая варта фараонаў.</p>
<p>I фараонам даюць знаць,</p>
<p>Што праўда Божага закону</p>
<p>Ужо ўзыходзіць на зямлі,</p>
<p>Каб асцярожнымі былі.</p>
<p> </p>
<p>Марыя нанялася прасці</p>
<p>У копта воўну, а стары</p>
<p>Авец узяўся стадка пасвіць,</p>
<p>Каб зноў казу сабе нажыць</p>
<p>На малако малому сыну.</p>
<p>Мінае год. Каля хаціны</p>
<p>Паветкі ціхія куты,</p>
<p>Дзе бондар праведны святы</p>
<p>Ніякіх помыслаў не мае,</p>
<p>Барыла й бочкі набівае</p>
<p>Ды штось мурмукае. А ты?</p>
<p>Не плачаш ты і не спяваеш,</p>
<p>Гадаеш, думаеш, гадаеш,</p>
<p>Як навучыць, як навясці</p>
<p>На троп святы святога сына</p>
<p>I як ад ліха упасці,</p>
<p>Ад бур жыццёвых адвясці.</p>
<p> </p>
<p>Зноў год мінуў. Каля хаціны</p>
<p>Каза пасецца, а хлапчына</p>
<p>З малым вясёлым казянём</p>
<p>У сенцах бавіцца. А маці</p>
<p>Сядзіць на прызбе або ў хаце</p>
<p>Ды воўну тонкую прадзе,</p>
<p>Аж вось і сам стары ідзе</p>
<p>З кіёчкам ціха каля тыну:</p>
<p>На торг у горад ён хадзіў</p>
<p>I сыну пернічак купіў,</p>
<p>А ёй прасценькую хусціну;</p>
<p>Сабе ж нясе на хадакі</p>
<p>Тавар раменны. Спачынуў</p>
<p>I кажа: — Дочка, не бядуй.</p>
<p>Выпадак з Ірадам такі —</p>
<p>Чагось наеўся ён, і, чуй,—</p>
<p>Цяпер хаўтуры адсвяткуй —</p>
<p>Так мне казалі старыкі.</p>
<p>Дык пойдзем жа мы ў той свой гай,</p>
<p>У свой маленькі ціхі рай,</p>
<p>Хадзем дадоманьку, рыбчына.</p>
<p>— Хадзем,— сказала. I пайшла</p>
<p>На Ніл памыць кашулькі сыну,</p>
<p>Каб у дарогу ўзяць. Паслася</p>
<p>Каза з казляткам каля тыну.</p>
<p>А Ёсіф сына забаўляў,</p>
<p>На прызбе сеўшы, покі маці</p>
<p>Збірала скарб той свой малы,</p>
<p>Кашулькі мыла. Пасля ў хаце</p>
<p>Наладзіў добра пасталы</p>
<p>Сабе ў дарогу. I... пайшлі</p>
<p>Да ўсходу сонца, па тарбіне</p>
<p>На плечы ўзяўшы, а хлапчыну</p>
<p>Яны ў калысачцы няслі.</p>
<p> </p>
<p>Сяк-так прыйшлі яны дадому.</p>
<p>Бадай не выпала нікому</p>
<p>Такое ўгледзець. Благадаць —</p>
<p>Гаёчак ціхі сярод поля,</p>
<p>Адна-адзіная іх доля,</p>
<p>Вось той гаёчак! — і не знаць,</p>
<p>Дзе ён меў радасць, і хаціна —</p>
<p>Усё разбурана. Ў руіне</p>
<p>Прыйшлося бедным пачываць.</p>
<p>У яр Марыя да крыніцы</p>
<p>Хуценька кінулася. Там</p>
<p>Калісьці з ёю ясналіцы</p>
<p>Сустрэўся госць святы. Бур’ян,</p>
<p>Будзяк калючы з крапівою.</p>
<p>Каля крыніцы параслі.</p>
<p>Марыя! Горачка з табою.</p>
<p>Маліся, сэрцайка, малі!</p>
<p>Акуй сваю святую сілу,</p>
<p>Доўгацярплівасцю акуй,</p>
<p>Слязьмі крывавымі гартуй.</p>
<p>Чуць не ўтапілася нябога</p>
<p>У той крыніцы. Гора нам</p>
<p>Было б, выбаўленым рабам!</p>
<p>Ці выйшла б што з таго малога</p>
<p>Без мацеры? I мы б не зналі</p>
<p>Дагэтуль праўды на зямлі,</p>
<p>Святое волі... Адагнала</p>
<p>Цяжкія думкі, зарыдала,</p>
<p>Ды цяжка, горка. Пацяклі</p>
<p>На дол сыры святыя слёзы</p>
<p>Дый высахлі, а ёй, нябозе,</p>
<p>Палегчала.</p>
<p>Елізавета,</p>
<p>Ўдава старая з Назарэта,</p>
<p>З малым сынком сваім жыла,</p>
<p>З сынком Івасем, і была</p>
<p>Раднёю ім. Марыя рана</p>
<p>Сыночка любага старанна</p>
<p>Адзела, естачкі дала</p>
<p>I за святым сваім пайшла</p>
<p>У Назарэт той да ўдавіцы,</p>
<p>Каб дзе хоць наймічкай прасіцца.</p>
<p> </p>
<p>Дзіця маленькае расло,</p>
<p>З Івасем удваіх гуляла.</p>
<p>Тым часам трохі падрасло.</p>
<p>Вось раз яны сабе гулялі</p>
<p>Удвух на вуліцы. Знайшлі</p>
<p>Дзве палачкі і прыняслі</p>
<p>Дадому мацярам на дровы.</p>
<p>Дзеткі звычайныя. Ідуць,</p>
<p>I весяленькі і здаровы,</p>
<p>Аж люба глянуць, як ідуць.</p>
<p>I вось яно, малое, ўзяла</p>
<p>Другую палачку ў Івася,—</p>
<p>Івась гульнёю дзесь заняўся,—</p>
<p>Зрабіла крыжык ды нясло</p>
<p>Дамоў старэйшым паказаці,</p>
<p>Што й ён умее майстраваці.</p>
<p>Марыя ў сенечках здалёк</p>
<p>Дзяцей заўважыла і ўмлела,</p>
<p>Як на той крыжык паглядзела.</p>
<p>— Што ты зрабіў? што, мой сынок?</p>
<p>То чалавек ліхі знарок</p>
<p>Цябе наўчыў, мой любы сын,</p>
<p>Зрабіць вось гэта... Кінь жа, кінь.</p>
<p>А ён, маленькі і нявінны,</p>
<p>Глядзіць і шыбенічку кінуў</p>
<p>Ды зарыдаў, і пацяклі</p>
<p>У першы раз святыя слёзы</p>
<p>На ўлонне матцы. Ёй, нябозе,</p>
<p>Нібы палегчала. Ўзяла,</p>
<p>У халадочак завяла,</p>
<p>У садзік свой. Пацалавала</p>
<p>Ды коржыкам пачаставала,</p>
<p>Свяжуткім коржыкам. Яно ж</p>
<p>Папесцілася, пагуляла</p>
<p>Ды спатанькі сабе лягло</p>
<p>У роднай маткі на каленях</p>
<p>I спіць сабе, бы ў райскім цені,</p>
<p>Пазбыўшы горачка таго,</p>
<p>I на адзінага свайго</p>
<p>Глядзіць матуля, глядзіць, плача</p>
<p>Ціхутка-ціха: анёл спіць,</p>
<p>Хоць бы ж яго не абудзіць,</p>
<p>Ды не дагледзела — няйнача</p>
<p>Слязы расінка, як агонь,</p>
<p>Упала на яго. Яно</p>
<p>I абудзілася. I слёзы</p>
<p>Марыя выцерла, смяецца,</p>
<p>Каб ён не бачыў. Ды, нябозе,</p>
<p>Ёй не ўдалося ашукаць</p>
<p>Малога сына. Ён зірнуў</p>
<p>I заплакаў.</p>
<p>Зарабіла</p>
<p>Ці то пазычыла ўдава</p>
<p>Капеек колькі на буквар.</p>
<p>Сама б вучыла, ды не знала ж</p>
<p>Яна пісьма таго. Ўзяла</p>
<p>Ды ў школу хлопца адвяла</p>
<p>Да іасеяў. Даглядала ж</p>
<p>Яго сама. Сама вучыла</p>
<p>Дабру і розуму. Івась</p>
<p>Яму пад пару быў якраз,</p>
<p>Удвух сабе хадзілі ў школу,</p>
<p>Разам вучыліся. Ніколі</p>
<p>Не пагуляе ён з дзяцьмі</p>
<p>I не пабегае ні-ні.</p>
<p>Адзін-аднюсенькі бывала</p>
<p>Засядзе ён у бур’яне</p>
<p>Ды клёпку чэша. Памагала</p>
<p>Дзіця бацькам у працы іх.</p>
<p>Па сёмым нейк ужо гадочку —</p>
<p>Малы ўжо добра майстраваў,—</p>
<p>Адпачываючы ў куточку,</p>
<p>Стары на сына пазіраў.</p>
<p>Які-то майстра з яго будзе?</p>
<p>Якія выйдуць з яго людзі?</p>
<p>Ды ўзяўшы вёдзер, міс вянок,</p>
<p>I бацька з маткай і сынок —</p>
<p>Ну, як было расстацца з ім? —</p>
<p>На торг пайшлі ў Ерусалім.</p>
<p>Хоць і далёка, дык прадаці</p>
<p>Дарожай можна. Бацька й маці</p>
<p>Сядзяць сабе ды прадаюць</p>
<p>Дабро сваё. А дзе ж хлапчына?</p>
<p>Прапаў ён дзесь. Шукае сына</p>
<p>Ды плача маці — не чуваць</p>
<p>Яе сынка. У сінагогу</p>
<p>Зайшла маліць добрага Бога,</p>
<p>Каб сын знайшоўся. Аж глядзіць—</p>
<p>Між рабінаў яе хлапчына,</p>
<p>Яе дзіцёнак той, сядзіць,</p>
<p>I навучае ён, нявінны,</p>
<p>Як трэба жыць, людзей любіць,</p>
<p>За праўду стаць, за праўду згінуць</p>
<p>Без праўды гора.— Гора вам,</p>
<p>Настаўнікі архіерэі,—</p>
<p>Дзівіліся тут фарысеі</p>
<p>I кніжнікі яго славам.</p>
<p>А радасць мацеры Марыі</p>
<p>Не скажаш словамі. Месію,</p>
<p>Самога Бога на зямлі</p>
<p>Яна ўжо бачыць.</p>
<p>Прадалі,</p>
<p>Хвалу прынеслі ў храме Богу</p>
<p>I весяленькія ў дарогу</p>
<p>Дадому рушылі ўначы</p>
<p>Ды халадочкам.</p>
<p>Падрасталі,</p>
<p>Вучылісь разам, растучы,</p>
<p>I гонар матчын падымалі</p>
<p>Святыя дзеткі іх. Са школы</p>
<p>Цярновым шляхам яны йшлі</p>
<p>Абодва. Божыя глаголы,</p>
<p>Святую праўду на зямлі</p>
<p>Яны сказалі. Распялі</p>
<p>За волю іх, святую волю!</p>
<p> </p>
<p>Іван пайшоў у ціш пустыні,</p>
<p>А твой між люду. А за ім,</p>
<p>За сынам праведным сваім,</p>
<p>I ты пайшла. У той хаціне</p>
<p>Чужой пакінула яго,</p>
<p>Святога Ёсіфа свайго.</p>
<p>Пайшла ў вандроўку па-пад тынню,</p>
<p>Аж покі-покі не дайшла</p>
<p>Аж да Галгофы.</p>
<p>Бо за сынам</p>
<p>Святая маці ўслед ішла</p>
<p>I цяжкі крыж яго ўзяла</p>
<p>I чула, бачыла ды млела</p>
<p>I моўчкі радасцю гарэла,</p>
<p>На сына гледзячы. А ён,</p>
<p>Бывала, сядзе на Элеоне,</p>
<p>Каб адпачыць. Ерусалім</p>
<p>Красуе горда перад ім,</p>
<p>I ззяе ў залатым вісоне</p>
<p>Ізраільскі архіерэй!</p>
<p>Раманскі залаты плебей!</p>
<p>Гадзіна, дзве міне, не ўстане,</p>
<p>На матку на сваю не гляне,</p>
<p>Ды аж заплача, гледзячы</p>
<p>На іудзейскую сталіцу.</p>
<p>I яна плача, ідучы</p>
<p>У яр па воду да крыніцы,</p>
<p>Ціхусенька, і прынясе</p>
<p>Вады чысцюткай, і абмые</p>
<p>Стамлёныя ступні святыя,</p>
<p>I дасць напіцца, і страсе,</p>
<p>Садзьме той прах з яго хітона,</p>
<p>Зашые дзірачку нанова,</p>
<p>Пад смокву пойдзе і сядзіць</p>
<p>З трывогаю — о ўсесвятая! —</p>
<p>Што сын балесным спачывае.</p>
<p>Аж вось дзятва сюды бяжыць</p>
<p>З-пад горада — яго любілі</p>
<p>Малыя дзетачкі. Слядком</p>
<p>За ім па вуліцах хадзілі.</p>
<p>А іншы раз на Элеон</p>
<p>Да яго бегалі малыя.</p>
<p>Вось і прыбеглі.— О святыя,</p>
<p>Вы найбязгрэшныя! — сказаў,</p>
<p>Як згледзеў дзетак, прывітаў,</p>
<p>Цалуе іх, благаслаўляе,</p>
<p>Гуляе з імі, як маленькі.</p>
<p>Надзеў бурнус і, весяленькі,</p>
<p>З сваімі дзеткамі пайшоў</p>
<p>Ў Ерусалім сказаць сурова</p>
<p>Лукавым, грэшным праўды слова.</p>
<p>За тыя словы распялі...</p>
<p>Як распінаць яго вялі,</p>
<p>На скрыжаванні ты стаяла</p>
<p>З малымі дзецьмі. Мужыкі,</p>
<p>Яго браты, вучанікі,</p>
<p>Усе ад страху паўцякалі.</p>
<p>— Няхай ідзе! Няхай ідзе!</p>
<p>Вось так і ён вас павядзе,—</p>
<p>Сказала дзецям і упала</p>
<p>На землю трупам.</p>
<p>Распялі</p>
<p>Тваю адзіную дзяціну!</p>
<p>Ты ж, адпачыўшы дзесь пад тынам,</p>
<p>У Назарэт адна пайшла.</p>
<p>Тваю сваячку пахавалі</p>
<p>Ў чужой пазычанай труне</p>
<p>Чужыя людзі. А Іана</p>
<p>Яе зарэзалі ў турме.</p>
<p>I Ёсіфа твайго не стала,</p>
<p>I ты адненькай гаравала,</p>
<p>Адна, як палец, бо такі</p>
<p>Твой лёс палатаны, нябога.</p>
<p>Браты яго, вучанікі</p>
<p>Няцвёрдыя, з душой убогай —</p>
<p>Яны на мукі не даліся,</p>
<p>Схаваліся і распаўзліся.</p>
<p>I ты іх мусіла збіраць.</p>
<p>I вось яны неяк сышліся</p>
<p>З табою ўночы сумаваць.</p>
<p>I ты, вялікая ў жэнах,</p>
<p>I іх паныласць і іх страх</p>
<p>Развеяла, як пацяруху,</p>
<p>Сваім святым натхнёным духам.</p>
<p>Той дух святы свой унясла</p>
<p>У душы іхнія. Хвала</p>
<p>I пахвала табе, Марыя!</p>
<p>Мужы узнесліся святыя,</p>
<p>Далёка ў свет яны пайшлі</p>
<p>З імем святога твайго сына,</p>
<p>Твае балеснае дзяціны,</p>
<p>Любоў і праўду паняслі</p>
<p>Па свеце ўсім. А ты пад тынам,</p>
<p>Сумуючы, у бур’яне</p>
<p>Памерла з голаду. Амін.</p>
<p> </p>
<p>А потым папы цябе ўзняслі,</p>
<p>Адзелі ў пурпур і вянчалі,</p>
<p>Нібы царыцу. Распялі</p>
<p>Цябе, як сына. Аплявалі</p>
<p>Твой воблік чысты і святы,</p>
<p>Растлілі добрую... А ты?..</p>
<p>А ты, як золата ў гарніле,</p>
<p>Ў людской душы сябе ўзнавіла,</p>
<p>Ў душы нявольніцкай, малой,</p>
<p>Ў душы балеснай і жывой.</p>
<p> </p>
<p>(11 лістапада 1859</p>
<p>С.-Пецярбург)</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Jakub_Kolas/">Якуб Колас</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>