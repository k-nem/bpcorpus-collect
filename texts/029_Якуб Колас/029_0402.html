<div class="container">
<div class="book-utils">
<div id="qrcode"></div>
<a href="/Jakub_Kolas/Maja_ziamla.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 01.02.1943 -->
<!-- HEADER_FIELD FirstPublicationYear: 1939-1946; 1952; 1958; 1960-1962; 1967; 1969; 1972; 1998; 2000; 2003; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Мая зямля -->
<h2><a href="http://knihi.com/Jakub_Kolas/">Якуб Колас</a></h2>
<h2>Мая зямля</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Далёка ты, мая зямля-матуля.</p>
<p>I цяжка жыць, не бачачы цябе,</p>
<p>Не знаючы, што дзень наступны суліць,</p>
<p>Што ноч нясе, стаіўшыся ў журбе.</p>
<p> </p>
<p>I колькі раз у змушанай разлуцы</p>
<p>Я мыслямі, душою к табе плыў!</p>
<p>Як сірата, я прагнуў прыгарнуцца</p>
<p>Да ўлоння лук, да шуму тваіх ніў.</p>
<p> </p>
<p>Ідзе мой шлях — то звілісты, то роўны —</p>
<p>К апошняму прытулку на зямлі,</p>
<p>I многа з’яў, падзей, як сон, чароўных</p>
<p>У прошлае навекі адплылі.</p>
<p> </p>
<p>Гляджу на іх, на раніцы і весны,</p>
<p>На хоры мар, юнацтва майго сны.</p>
<p>Мне свет тады здаваўся вузкім, цесным,</p>
<p>I новае шукаў я стараны.</p>
<p>I шкода іх, дзянніц, палаўшых жарам,</p>
<p>I касавіц, і пройдзеных дарог,</p>
<p>I тых вятроў, што рваліся з-пад хмары</p>
<p>I сеялі брыльянты на мурог.</p>
<p> </p>
<p>Звіняць, пяюць, як струны арфы гожай,</p>
<p>Вільготны луг, прасторы над зямлёй,</p>
<p>А ты плывеш, бы хваля ў падарожжы,</p>
<p>Агорнуты спакоем, цеплынёй.</p>
<p> </p>
<p>Ідзеш, глядзіш — і што ты ў гмаху-свеце!</p>
<p>Былінка кволая, малеча, пыл,</p>
<p>Павейвае густы лагодны вецер,</p>
<p>Ты чуеш пах зямляных яго крыл.</p>
<p> </p>
<p>Стаяць бары. Дубы, нібы магнаты,</p>
<p>Над рэкамі разгортваюць шатры,</p>
<p>А лазнякі спраўляюць сваё свята,</p>
<p>I штосьці сніць іх лісце ў гушчары.</p>
<p> </p>
<p>А даль зямлі празрыстаю сінечай</p>
<p>Атульвае лясы, гаі, луку,</p>
<p>I, смужны плашч накінуўшы на плечы,</p>
<p>Ляжаць шляхі ў бярозавым вянку.</p>
<p> </p>
<p>Такая ты, зямля, мая матуля,</p>
<p>I вы, малюнкі роднае зямлі!</p>
<p>Эх, шмат чаго вы бачылі і чулі,</p>
<p>Спрадвечныя дарогі і палі!</p>
<p> </p>
<p>Такіх жа бед, што сёння налучылі</p>
<p>Цябе, мой край, не ведаў ты вавек:</p>
<p>Пякельных мук твае страшнейшы былі –</p>
<p>Фашысцкі звер пагрыз цябе, пасек.</p>
<p> </p>
<p>Ты зранена, зямля, мая матуля,</p>
<p>I кроўю ўся ты шчодра паліта,</p>
<p>Але твой стан чужынцы не сагнулі,</p>
<p>Не ўстрашыла фашысцкая пята.</p>
<p> </p>
<p>Зямля мая! Разлучаны з табою,</p>
<p>Табой дышу, табою я жыву.</p>
<p>Прад вамі ж, воіны, байцы-героі,</p>
<p>Я ў радасці схіляю галаву.</p>
<p>Зямля мая, краіна непакоры!</p>
<p>Ты голас мой пачуй у шуме гроз:</p>
<p>З табою я дзялю пакуты, гора, —</p>
<p>З дзяцінства я з тваім злучыў свой лёс.</p>
<p> </p>
<p>Дык вер жа, вер, зямля, мая матуля:</p>
<p>Наш ясны дзень не змеркнуў, не пагас,</p>
<p>I далі сінь зноў ласкай нас атуліць,</p>
<p>I прыйдзе нам збавення светлы час.</p>
<p> </p>
<p>Зямля мая! Прызнаюся я шчыра:</p>
<p>Малю свой лёс я толькі аб адным —</p>
<p>Сабрацца зноў у радасны свой вырай,</p>
<p>Каб слодыч мар адчуць нутром зямным;</p>
<p> </p>
<p>Злучыцца зноў з табой, мая матуля,</p>
<p>Абняць цябе, шчакой прыльнуць да ран,</p>
<p>Да свежых ран, што свет ускалыхнулі,</p>
<p>I сведкай стаць, як прошласці курган.</p>
<p> </p>
<p><i>1/ІІ 1943</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>