<div class="container">
<div class="book-utils">
<div id="qrcode"></div>
<a href="/Jakub_Kolas/Rodnamu_kraju_i_narodu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 14.11.1948,16.11.1948 -->
<!-- HEADER_FIELD FirstPublicationYear: 1908; 1946-1953; 1955; 1957-1958; 1960; 1962; 1965; 1967; 1972; 1998; 2008 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Роднаму краю і народу -->
<!-- HEADER_FIELD Title2: Да 30-годдзя БССР -->
<h2><a href="http://knihi.com/Jakub_Kolas/">Якуб Колас</a></h2>
<h2>Роднаму краю і народу</h2>
<h2 class="title2">Да 30-годдзя БССР</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я калісьці нямала складаў</p>
<p>Табе песень, о родны мой краю,</p>
<p>Шмат аб лёсе тваім сумаваў,</p>
<p>Толькі ў думках, у марах гадаў,</p>
<p>Што з табой лепшых дзён прычакаю,</p>
<p> </p>
<p>Адно толькі я ведаў тады,</p>
<p>Адно толькі было мне вядома:</p>
<p>Памагчы – Бог не прыдзе сюды,</p>
<p>За царом не пазбыцца нуды,</p>
<p>Нам за ім не зажыць па-другому!</p>
<p> </p>
<p>Годы хвалямі смутку плылі,</p>
<p>Беспрасвецце звісала над намі.</p>
<p>Панавалі паны на зямлі,</p>
<p>А на нашых палосках раллі</p>
<p>Толькі пырнік буяў з палынамі.</p>
<p> </p>
<p>Ох, хадзіла па свеце, брыло</p>
<p>У сярмяжцы залатанай гора</p>
<p>Ды пад стрэхі праз цьмянае шкло</p>
<p>Людзям весці ліхія нясло –</p>
<p>Разлівалася ліха, як мора!</p>
<p> </p>
<p>Злосць у сэрцы выношваў народ –</p>
<p>Неставала часамі цярпення,</p>
<p>Песціў думкі пра грозны паход,</p>
<p>Каб паноў павыкідваць за плот</p>
<p>І каб царскае знішчыць насенне.</p>
<p> </p>
<p>I сягоння, праз трыццаць гадоў,</p>
<p>З болем час той яшчэ ўспамінаю.</p>
<p>А за тон маіх сумных ладоў,</p>
<p>Што, як колісь, з табою павёў,</p>
<p>Прабачай мяне, новы мой краю!</p>
<p> </p>
<p> </p>
<p>* * *</p>
<p>Новы край, савецкі край!</p>
<p>Беларусь, мая старонка!</p>
<p>Я хацеў бы песняй звонкай,</p>
<p>Песняй – шчыраю гамонкай</p>
<p>Слова выказаць: вітай!</p>
<p> </p>
<p>Прывітай, мой вольны люд,</p>
<p>А з табой і я вітаю</p>
<p>Новы лад у нашым краі,</p>
<p>Што развеяў панства зграю,</p>
<p>Завітаўшы і ў наш кут.</p>
<p> </p>
<p>У свет многа нам дарог,</p>
<p>У свет ясны і прасторны,</p>
<p>Толькі смелы будзь, праворны,</p>
<p>Далей, далей шляхам зорным –</p>
<p>То – шлях нашых перамог!</p>
<p> </p>
<p>Ты на працы крэпак, дуж,</p>
<p>Ты ў рабоце спрытны, споры,</p>
<p>Павярнуць ты можаш горы,</p>
<p>Сілам нашым ёсць прасторы,</p>
<p>Бо разорван царскі гуж.</p>
<p> </p>
<p>Наша праца – наш узлёт,</p>
<p>Наша слава і багацце,</p>
<p>Наша сіла, мае брацці,</p>
<p>Супрапь чорнага закляцця,</p>
<p>Што вякі цярпеў народ.</p>
<p> </p>
<p>Нашым сейбітам дабра,</p>
<p>Геніяльным, знамянітым,</p>
<p>Дзякуй шчырае скажы ты –</p>
<p>Іх рукамі ковы збіты, –</p>
<p>Нашай партыі – ура!</p>
<p> </p>
<p> </p>
<p>* * *</p>
<p> </p>
<p>Ёсць новая сіла ў Савецкай краіне</p>
<p>На радасць народам зямлі.</p>
<p>Яна расчыняе дарогі ў вышыні,</p>
<p>Яе ў навальніцах, у грознай часіне,</p>
<p>Нам Ленін і Сталін далі.</p>
<p> </p>
<p>Ніхто гэтай сілай яшчэ не валодаў,</p>
<p>I сілы такой не было.</p>
<p>Імя ёй – свабода і дружба народаў,</p>
<p>Друг верны праслаўленых нашых паходаў</p>
<p>Варожаму свету на зло.</p>
<p> </p>
<p>Мы з ёю прыгожы наш дом збудавалі,</p>
<p>Дзе многа прастору, святла.</p>
<p>Мы ў бітвах крывавых яго адстаялі,</p>
<p>Бо дом наш збудован з найлепшае сталі ,</p>
<p>Што легла ў аснову вугла.</p>
<p> </p>
<p>Мы з ёю сягоння залечваем раны,</p>
<p>Свой край падымаем з руін,</p>
<p>Будуем заводы па новаму плану,</p>
<p>I нам памагае народ Казахстана,</p>
<p>Латыш, украінец, грузін.</p>
<p> </p>
<p>З той сілай ступаем мы вышай і далей,</p>
<p>І цвёрды наш поступ і крок,</p>
<p>Агнём гартаваны і ў поўным накале.</p>
<p>Наш дзень умываецца сонечнай хваляй,</p>
<p>Развеяўшы холад і мрок.</p>
<p> </p>
<p>Без страху, упэўнена, зорка спакойна</p>
<p>З той сілай у даль мы глядзім.</p>
<p>Няхай вар’яцеюць апосталы войнаў,</p>
<p>А нас не пужае іх хор непрыстойны –</p>
<p>Ёсць Сталінскі геній. Мы з ім.</p>
<p> </p>
<p> </p>
<p><i>14.11.1948, 16.11.1948 </i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>