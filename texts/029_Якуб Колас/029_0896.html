<div class="container">
<div class="book-utils">
<div id="qrcode"></div>
<a href="/Jakub_Kolas/Dzialicba.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1911] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Дзяліцьба -->
<h2><a href="http://knihi.com/Jakub_Kolas/">Якуб Колас</a></h2>
<h2>Дзяліцьба</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Ну, што ты з гэтымі бабамі зробіш? Калі ў хаце жывуць дзве бабы, то ўжо спакою няма.</p>
<p>– Гыр-гыр-гыр! Гыр-гыр-гыр! – гыркаюцца яны ад самага рання.</p>
<p>Адна – капач, тая – мешалка. Адна – гультай, другая – няўмека.</p>
<p>Так і кідаюць адна адной на вочы. А як лягуць спаць, то кожная ўсю ноч шэпча на вуха свайму мужыку, – нагаварвае на другую.</p>
<p>Мужчыны толькі скрыва паглядаюць адзін на аднаго. Але пакуль што маўчаць.</p>
<p>Да дзяліцьбы яшчэ далёка. Дзяліцьба ідзе вось у якім парадку. Перш-наперш выступаюць бабы. Бабы сварацца год, год з палавінаю, а то і цэлых тры. (Мой нябожчык дзед казаў, што яго нябожчыца жонка сварылася з яго нябожчыцай братавай цэлых дванаццаць год!) Наўперад бабы сварацца па-троху – так, гадзіну, дзве ў дзень. Потым сварцы адводзіцца больш часу – гадзін пяць-шэсць.</p>
<p>Да гэтага часу мужчыны яшчэ маўчаць, набіраюцца толькі злосці. Мужчыны сварацца часцей увечар ці ў святы дзень, бо ў будні – часу няма. А бабы тым часам пачынаюць прабаваць моц сваіх чубоў. Вараць яны ў адной печы, але ў асобных гаршках. Дастаецца тут і бедным гаршкам.</p>
<p>А пасля жанок ужо б’юцца мужчыны. Каб падзяліцца, яшчэ мала пабіцца адзін раз: трэба пабіцца найменш разоў з восем, каб разы тры засыхала скурка на носе, трэба разоў шэсць абадраць твар ды ліхтар паставіць каля вока, а лоб убраць гузам або і двума. Тады толькі можна лічыць, што права на дзяліцьбу здабыта.</p>
<p> </p>
<p> </p>
<h3><a id="chapter2"></a>ІІ</h3>
<p> </p>
<p>Дзякуй Богу, што Бог сярдзітым людзям не дае многа сілы.</p>
<p>Сымон яшчэ змалку паказаў сваю злосць. Раз ён завёўся за нешта з сваёй сястрой Марцэляй. Сымон так узлаваўся, што ўкусіў сястру за жывот. А то, ужо быў Сымон дзецюком, любіў ён часам зухнуць. Загнаўшы да Коўны плыты, ён купіў сабе стары афіцэрскі сурдут. Бацька дома і давай прабіраць за гэта Сымона. Сымон кінуў вобземлю сурдут, пачаў таптаць яго нагамі, потым парваў на сабе кашулю, порткі, залез голы на жорны і сказаў:</p>
<p>– Так пан Езус пакутаваў!</p>
<p>Мікола не ўступаў у злосці свайму брату Сымону. Так, раз ён паехаў на поле па ячмень. Падымалася хмара, грымела. Мікола наклаў воз на борздую руку. Толькі што ён нукнуў на каня, – шусь ячмень з воза! Мікола закіпеў, узлажыў другі раз. Не паспеў ён выехаць на дарогу – зноў бух ячмень з воза!</p>
<p>– То ты гэтак?! – крыкнуў Мікола. Схапіў тут рубель і давай малаціць ячмень. Памалаціў, вытрас, салому палажыў на воз і сам сеў.</p>
<p>– Вось ты цяпер раскідайся, пракляты!</p>
<p>Другі раз Мікола пабіў у сваёй хаце вокны, міскі, гаршкі. Нічому не давала спуску качарга. Пабіўшы ўсё, што можна было, Мікола стаў сярод хаты і пазірае, што б яму яшчэ пабіць.</p>
<p>Сымон і Мікола сварыліся ўжо гадоў са тры, а за апошнія часы сталі і біцца, а гэта азначала, што скора будзе дзяліцьба.</p>
<p>Сымон і Мікола ў нашым сяле былі тым, чым у горадзе тэатр, толькі што білетаў не трэба браць, прыходзь сабе, слухай, пазірай, весялі сваю душу. I Карусь з-пад карчмы кожны вечар стукаў у акно свайго суседа Базыля.</p>
<p>– Чаго ты? – пытаўся Базыль.</p>
<p>– Хадзем у Свіную вуліцу: зараз будзе бой.</p>
<p>Базыль апранаў кажух, браў капшук з люлькай і ішоў на двор. Закурыўшы люлькі, яны ішлі ў Свіную вуліцу. Карусь наперадзе, Базыль на два крокі ззаду. У Базыля ў люльцы быў цыбук просты, у Каруся – крывы. Дым з Базылёвай люлькі ішоў згары, а з Карусёвай – знізу.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>А ў Свіной вуліцы, каля хаты Сымона і Мікалая, была ўжо цэлая камедыя.</p>
<p>Тут былі і старыя, і малыя, і бабы, і дзяўчаты.</p>
<p>Галоўнае месца займалі Сымон з Міколам. Сварка з першых слоў абяцала цікавы бой. Вакол ваяк стала жывая сцяна народу.</p>
<p>Наперадзе стаяла некалькі чалавек, якія борзда ўмелі звясці Сымона з Міколам. А другія толькі пазіралі. Калі звадыяшы бачылі, што бойка раскідаецца, тады ўмешваліся яны.</p>
<p>– Эй, Сымон! Як табе не брыдка? Мікола даў дулю, а ты толькі нос адхіліў!</p>
<p>– Дык я яму дам дзве! – крычаў Сымон і соваў Міколу дзве фігі.</p>
<p>Другі звадыяш пхаў Міколу на Сымона, і бойка гатова!</p>
<p>Але на гэты раз звадыяшам не было чаго рабіць. Базыль з Карусём, – а яны заўсёды прыходзілі толькі на самы пачатак камедыі, як якое начальства, – убачылі вось што: Сымон трымаў у руках млён, а Мікола – грамнічную свечку. Свечка была мала чым менш ад млёна – палкі, якою круцяць жорны. Аказалася, што бой быў у хаце, і Сымон прыпёр Міколу ў куток. А як бараніцца не было чым, то Мікола і схапіў свечку, што стаяла каля святога Міколы. Мужчыны адабралі ад іх млён і свечку.</p>
<p>Нейкі чорт так і цягнуў байцоў аднаго да другога. Зляпіліся... Такая была цікавая бойка, што аж месяц залюбаваўся ёю. Усё сціхла.</p>
<p>Ужо Мікола быў тры разы на Сымоне і тры разы пад Сымонам, а бой усё ідзе. Патаміліся яны, як пеўні.</p>
<p>– Стой! Стой! – крыкнуў Сымон. – Дай абору падвяжу!</p>
<p>У бойцы развязалася абора на Сымонавым лапці. Мікола спыніўся.</p>
<p>– Гы-гы-гы! – рагатаў Карусь.</p>
<p>Сымон пачаў падвязваць абору, а Мікола стаяў каля яго: чакаў.</p>
<p>– Ну, цяпер! – гукнуў Сымон, паправіўшы лапаць.</p>
<p>Мікола не даў нават Сымону аддыхацца і наляцеў на яго як каршун. Сымон прыгнуўся яшчэ больш, схапіў Міколу ўпол так, што яго ногі апынуліся ўгары, і гэтак спрытна буркануў брата, што той стаў на ногі.</p>
<p>– Чакай, чакай, Сымон! – загаласіў разам Мікола.</p>
<p>I пакуль Сымон агледзеўся, што такое прылучылася, у грамадзе падняўся рогат. Карусь выпусціў з зубоў люльку, а Базыль выпер рукою шыбу. Усе аж трашчалі ад смеху: у Міколы спаўзла ніжняя адзежына.</p>
<p>Нават Сымона праняў смех.</p>
<p>– Вось як біцца з Сымонам! – гаварыў ён.</p>
<p>I пакуль Мікола апранаўся, Сымон накладаў у люльку тытун з поглядам чалавека, верх якога быў бясспрэчны.</p>
<p> </p>
<p><i>[1911]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>