<div class="container">
<div class="book-utils">
<div id="qrcode"></div>
<a href="/Taras_Saucenka/Utoplenka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Тарас Шаўчэнка -->
<!-- HEADER_FIELD CreationYear: 1907; 1937-1940; 1951 -->
<!-- HEADER_FIELD FirstPublicationYear: 1907; 1937-1940; 1951 -->
<!-- HEADER_FIELD LangOrig: ukr -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Утопленка -->
<!-- HEADER_FIELD Title2: Балада -->
<!-- HEADER_FIELD Translation: Якуб Колас -->
<h2><a href="http://knihi.com/Taras_Saucenka/">Тарас Шаўчэнка</a></h2>
<h2>Утопленка</h2>
<h2 class="title2">Балада</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вецер ў гаю не гуляе —</p>
<p>Ноччу спачывае,</p>
<p>Прахопіцца — ціхусенька</p>
<p>Асаку пытае:</p>
<p>«Хто ж то, хто на гэтым боку</p>
<p>Расчэсвае косу?</p>
<p>А хто рве на другім боку</p>
<p>На сабе валоссе?..</p>
<p>Хто ж то, хто ж то?» — ціхусенька</p>
<p>Спытае, павее</p>
<p>Дый задрэмле, покі неба</p>
<p>Край зачырванее.</p>
<p> </p>
<p>«Хто ж то, хто ж то?» — спытаеце</p>
<p>Можа й вы, дзяўчаткі:</p>
<p>А то дочка па адзін бок,</p>
<p>А па другі матка.</p>
<p> </p>
<p>Даўно калісь было гэта</p>
<p>У нас на Ўкраіне.</p>
<p>Жыла ў сяле адна ўдава</p>
<p>У новай хаціне.</p>
<p>Белатвара, каравока</p>
<p>I станам высока.</p>
<p>У жупане, кругом пані —</p>
<p>Спераду і збоку.</p>
<p>Маладая, каб не зрочыць,</p>
<p>А за маладою,</p>
<p>I тым болей за ўдавою,</p>
<p>Казакі ардою</p>
<p>Так і ходзяць. I за ёю</p>
<p>Казакі хадзілі,</p>
<p>Покі ўдоўка бессаромна</p>
<p>Дочку парадзіла.</p>
<p>Парадзіла, й нібы таго:</p>
<p>Людзям гадаваці</p>
<p>Пакінула ў чужым сяле —</p>
<p>Вось такая маці!</p>
<p>Ды слухайце — не ўсё гэта!</p>
<p>Гадавалі людзі</p>
<p>Дзіця тое, а ўдавіца</p>
<p>I ў свята і ў будзень</p>
<p>З жанатымі і з хлопцамі</p>
<p>Піла ды гуляла,</p>
<p>Покі ліха не спаткала,</p>
<p>Покі не той стала;</p>
<p>Не згледзела, як мінула</p>
<p>Пара маладая.</p>
<p>Гора, ліха! Маці вяне,</p>
<p>Дочка расцвітае.</p>
<p>Падрастае. Дый вырасла</p>
<p>Краляй каравокай,</p>
<p>Як таполя сярод поля,</p>
<p>Гнуткай ды высокай.</p>
<p>«Я Ганусі не баюся!» —</p>
<p>Спявае матуся;</p>
<p>А казакі, нібы хмель той,</p>
<p>Ўюцца ля Ганусі.</p>
<p>А найболей рыбачэнька,</p>
<p>Жвавы, кучаравы,</p>
<p>Млее, вяне, як сустрэне</p>
<p>Ганусю чарняву.</p>
<p>Пабачыла стара маці —</p>
<p>Пачарнела люта.</p>
<p>«Бач, расхрыстаная погань,</p>
<p>Байструк неабуты!</p>
<p>Ты ўжо вырасла, дзявуеш,</p>
<p>З хлопцамі гуляеш!..</p>
<p>Пачакай жа, вось я табе!..</p>
<p>Мяне зневажаеш?!</p>
<p>Не, галубка!..»</p>
<p>I ад злосці</p>
<p>Зубамі скрыгоча.</p>
<p>Вось такая была маці —</p>
<p>Дзе ж сэрца жаноча?</p>
<p>Сэрца маткі?.. Вось напасці,</p>
<p>Вось дзе ліха ў свеце!</p>
<p>Мець стан гнуткі ды высокі,</p>
<p>А сэрца не меці!</p>
<p>Бо ж высокі стан сагнецца,</p>
<p>Бровы паліняюць,</p>
<p>Не заўважыце... А людзі</p>
<p>З смехам прыгадаюць</p>
<p>Вашы леты маладыя</p>
<p>Ды скажуць:  «П у с т о е».</p>
<p>Цяжка плакала Гануся</p>
<p>Праз нікчэмства тое.</p>
<p>I не знала, за што маці</p>
<p>Лае, праклінае,</p>
<p>Без сораму дзіця сваё</p>
<p>Байстрам называе.</p>
<p>Байстрам... Каго, люты кату,</p>
<p>Каго ты катуеш?!</p>
<p>За што, за што дзіця сваё</p>
<p>Роднае мардуеш?</p>
<p> </p>
<p>Катавала, мардавала,</p>
<p>Ды не памагала:</p>
<p>Як макаўка ў агародзе —</p>
<p>Ганна красавала;</p>
<p>Як каліна пры даліне</p>
<p>Ранкам пад расою,</p>
<p>Так Гануся ружавела,</p>
<p>Мылася слязою.</p>
<p>«Зачарована!.. Пастой жа,—</p>
<p>Шэпча ў злосці маці: —</p>
<p>Трэба зелля раздабыці,</p>
<p>Трэба пашукаці</p>
<p>Старой ведзьмы...»</p>
<p>Знайшла ведзьму,</p>
<p>Зелля раздабыла</p>
<p>I на ўсходзе сонца зеллем</p>
<p>Дочку напаіла.</p>
<p>Не памагло... Кляне маці</p>
<p>Той час і гадзіну,</p>
<p>Калі на свет нялюбую</p>
<p>Прывяла дзяціну.</p>
<p>«Ой, мне душна! Хадзем, дочка,</p>
<p>Да стаўка купацца!»</p>
<p>«Пойдзем!»</p>
<p>Ганна на беразе</p>
<p>Стала раздзявацца.</p>
<p>Раздзелася. На сарочцы</p>
<p>Легла на відоку.</p>
<p>Рыбачэнька кучаравы</p>
<p>Млее на тым боку.</p>
<p>I я калісь... Ды чур яму!</p>
<p>Сорам,— не згадаю...</p>
<p>Па-дзіцячы калінаю</p>
<p>Сябе забаўляе,</p>
<p>Гне стан гнуткі, разгінае,</p>
<p>На сонейку грэе...</p>
<p>Глядзіць маці на дзяўчыну,</p>
<p>Ад злосці нямее —</p>
<p>То жаўцее, то сінее;</p>
<p>Расхрыстана, боса,</p>
<p>З роту пена; як вар’ятка,</p>
<p>Рве на сабе косы.</p>
<p>Кінулася да Ганусі</p>
<p>I ў косы ўпілася...</p>
<p>«Мама! мама! што ты робіш?!.»</p>
<p>Хваля разышлася,</p>
<p>Закіпела, застагнала,</p>
<p>Абедзвюх пакрыла...</p>
<p>Рыбачэнька кучаравы</p>
<p>Бух у воду з сілай.</p>
<p>Кінуўся на дапамогу,</p>
<p>Хвалю разбівае;</p>
<p>Плыве... плыве... Вось-вось даплыў...</p>
<p>Нырнуў... вынырае...</p>
<p>Ён утопленку Ганусю</p>
<p>На бераг выносіць</p>
<p>Ды з рук матчыных заклятых</p>
<p>Вырывае косы.</p>
<p>«Сэрца маё! доля мая!</p>
<p>Расплюшч свае вочы.</p>
<p>Зірні, сэрца, усміхніся!</p>
<p>Не хочаш!.. Не хочаш!..»</p>
<p>Плача, падае над ёю,</p>
<p>Туліць і цалуе</p>
<p>Вочы мёртвыя. «Зірні ж ты!..</p>
<p>Не чуе!.. не чуе!..»</p>
<p>Ляжыць сабе на пясочку;</p>
<p>Белыя ручэнькі</p>
<p>Раскідала. Ў лютай маці</p>
<p>Расчынены зрэнкі.</p>
<p>З ілба вочы ёй вывела</p>
<p>Ад страшнае мукі;</p>
<p>Укапала ў пясок жоўты</p>
<p>Ссінелыя рукі.</p>
<p>Доўга плакаў рыбачэнька:</p>
<p>«Няма ў мяне роду,</p>
<p>Няма долі мне на свеце —</p>
<p>Хадзем жыць у воду!..»</p>
<p>Падняў яе, абняў шчыра...</p>
<p>Хваля застагнала...</p>
<p>Разышлася і сышлася —</p>
<p>I следу не стала...</p>
<p>З таго часу ставок чысты</p>
<p>Зарос асакою;</p>
<p>Не купаюцца дзяўчаты,</p>
<p>Абходзяць гарою.</p>
<p>Ставок згледзяць, дык хрысцяцца</p>
<p>I завуць заклятым.</p>
<p>Сумна, сумна вакол яго...</p>
<p>А ўночы, дзяўчаты,</p>
<p>Выплывае з вады маці,</p>
<p>Сядзе на тым боку,</p>
<p>Ссінелая ды страшная,</p>
<p>У сарочцы мокрай.</p>
<p>Глядзіць моўчкі на другі бок,</p>
<p>Рве на сабе косы...</p>
<p>А тым часам з вады хваля</p>
<p>Ганусю выносіць:</p>
<p>Галюсенька, страпянецца,</p>
<p>Сядзе на пясочку...</p>
<p>I рыбак той выплывае,</p>
<p>Нясе на сарочку</p>
<p>Багавіння зялёнага;</p>
<p>Пацалуе ў вочы —</p>
<p>Дый у воду. Стыдаецца</p>
<p>На гнуткі дзявочы</p>
<p>На стан голы падзівіцца...</p>
<p>I ніхто не знае</p>
<p>Таго дзіва, што тварыцца</p>
<p>Сярод ночы ў гаю.</p>
<p>Шэпча вецер з асакою:</p>
<p>«Хто ж то безгалосы</p>
<p>Сядзіць сумна над вадою,</p>
<p>Расчэсвае косы?»</p>
<p>(С.-Пецярбург, снежня 8 1841 года) — (1860)</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Jakub_Kolas/">Якуб Колас</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>