<div class="container">
<div class="book-utils">
<div id="qrcode"></div>
<a href="/Adam_Mickievic/Panic_i_dziaucyna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Адам Міцкевіч -->
<!-- HEADER_FIELD CreationYear: 1907; 1937-1940; 1951 -->
<!-- HEADER_FIELD FirstPublicationYear: 1907; 1937-1940; 1951 -->
<!-- HEADER_FIELD LangOrig: pol -->
<!-- HEADER_FIELD Pravapis: A2008 -->
<!-- HEADER_FIELD StyleGenre: мастацкі/верш,мастацкі/паэма -->
<!-- HEADER_FIELD Title: Паніч i дзяўчына -->
<!-- HEADER_FIELD Translation: Якуб Колас -->
<h2><a href="http://knihi.com/Adam_Mickievic/">Адам Міцкевіч</a></h2>
<h2>Паніч i дзяўчына</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>І</h3>
<p> </p>
<p>Збірае дзяўчына</p>
<p>У гаю суніцы</p>
<p>I бачыць — хлапчына,</p>
<p>Паніч белаліцы.</p>
<p> </p>
<p>Пачціва скланіўся,</p>
<p>З каня ён саскочыў.</p>
<p>Твар дзеўчы змяніўся,</p>
<p>Спусціла ў дол вочы.</p>
<p> </p>
<p>«Дзяўчына кахана!</p>
<p>Сюды, у дубровы,</p>
<p>З сябрамі урана</p>
<p>Прыбыў я на ловы.</p>
<p> </p>
<p>Блукаю тут многа</p>
<p>Адзін без пуціны.</p>
<p>Скажы, дзе дарога,</p>
<p>Красуня-дзяўчына?</p>
<p> </p>
<p>I з лесу ці скора</p>
<p>Ці выведзе сцежка? »</p>
<p>«Яшчэ пан упору</p>
<p>Заедзе без спешкі.</p>
<p> </p>
<p>На полі, бач, дрэва,</p>
<p>Навокал — бярозкі,</p>
<p>Адтуль шлях налева</p>
<p>Паблізу ад вёскі.</p>
<p> </p>
<p>На горку і хмызам</p>
<p>Ды ўправа над рэчкай,</p>
<p>Праз мосцік, млын, нізам,</p>
<p>Там згледзіш мястэчка».</p>
<p> </p>
<p>З падзякай спакусна</p>
<p>Ён руку паціснуў,</p>
<p>Прыльнуў к яе вуснам,</p>
<p>На коніка свіснуў.</p>
<p> </p>
<p>Мільгнуўся, як птушка,</p>
<p>Няма яго ў гаю.</p>
<p>Ўздыхнула пастушка.</p>
<p>Чаго? Я не знаю.</p>
<p> </p>
<p> </p>
<h3><a id="chapter2"></a>II</h3>
<p> </p>
<p>Збірае дзяўчына</p>
<p>У гаю суніцы</p>
<p>I бачыць — хлапчына,</p>
<p>Паніч белаліцы.</p>
<p> </p>
<p>Здалёку гукае:</p>
<p>«Скажы мне, дзяўчына,</p>
<p>Мо ёсць дзе другая</p>
<p>Ў мястэчка пуціна?</p>
<p> </p>
<p>Ні рэчкі змялелай,</p>
<p>Ні мосціка тога.</p>
<p>Ўтапіць ты хацела</p>
<p>Хлапца маладога».</p>
<p> </p>
<p>«То едзь, пан, пуцінай,</p>
<p>Што там пры кургане».</p>
<p>«Ну, дзякуй, дзяўчына».</p>
<p>«Бывайце, васпане».</p>
<p> </p>
<p>Пайшла ў лес пуціна,</p>
<p>Няма яго ў гаю.</p>
<p>Ўздыхнула дзяўчына.</p>
<p>Чаго? Ой, я знаю!</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Збірае дзяўчына</p>
<p>У гаю суніцы</p>
<p>I бачыць — хлапчына,</p>
<p>Паніч белаліцы.</p>
<p> </p>
<p>I роніць ёй словы:</p>
<p>«Дзяўча, бойся Бога!</p>
<p>Я ўехаў у ровы,</p>
<p>Хіба ж то дарога?</p>
<p> </p>
<p>Слядоў ад павозкі</p>
<p>Не згледзіш і знаку,</p>
<p>Хіба мо хто з вёскі</p>
<p>Працягне дзярвяку.</p>
<p> </p>
<p>Палюю ад рана,</p>
<p>З дарогі я збіўся —</p>
<p>I сам змардаваны,</p>
<p>I конь затаміўся.</p>
<p> </p>
<p>Язда безупынку</p>
<p>I прага даймае.</p>
<p>Пушчу на хвілінку</p>
<p>Папасвіць каня я».</p>
<p> </p>
<p>Пачціва скланіўся,</p>
<p>З каня ён саскочыў.</p>
<p>Твар дзеўчы змяніўся,</p>
<p>Спусціла ў дол вочы.</p>
<p> </p>
<p>I слоў ані слыху.</p>
<p>Па хуткай жа хвілі</p>
<p>То ўголас, то сціха</p>
<p>Яны гаварылі.</p>
<p> </p>
<p>Ды ветрык там дзьмухаў</p>
<p>У лес, у дубровы,</p>
<p>I я не даслухаў</p>
<p>Хлапецкай размовы.</p>
<p> </p>
<p>З вачэй жа і з міны</p>
<p>Я пэўна дазнаўся,</p>
<p>Што больш ён ў дзяўчыны</p>
<p>Дарог не пытаўся.</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Jakub_Kolas/">Якуб Колас</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>