<div class="container">
<div class="book-utils">
<div id="qrcode"></div>
<a href="/Jakub_Kolas/Jak_i_kalis.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1912 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Як i калісь -->
<h2><a href="http://knihi.com/Jakub_Kolas/">Якуб Колас</a></h2>
<h2>Як i калісь</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Быў малы я, думаў часта,</p>
<p>Як дадуць мне чосу:</p>
<p>«Пачакайце, і на вас я</p>
<p>Прыпасу атосу!</p>
<p> </p>
<p>Дайце толькі акрыяць мне,</p>
<p>У гадкі ўвабрацца!»</p>
<p>А пакуль што ўсім старэйшым</p>
<p>Мусіў пакарацца.</p>
<p> </p>
<p>Я тым часам падрастаю.</p>
<p>Аддалі вучыцца.</p>
<p>Не дагодзіш настаўніку,</p>
<p>I пачне сварыцца!</p>
<p> </p>
<p>Але добра, калі сваркай</p>
<p>Сойдзе завіруха,</p>
<p>Ды ў тым гора, што настаўнік</p>
<p>Часта трос за вуха.</p>
<p> </p>
<p>«Ну, пастой жа! Жыў не буду,</p>
<p>А за тыя здзекі</p>
<p>Не дарую, толькі б выйшаў</p>
<p>З-пад твае апекі!»</p>
<p> </p>
<p>Так за лаўкаю памысліш,</p>
<p>Вуха ўзяўшы ў жменю,</p>
<p>I цішком кулак сціскаеш,</p>
<p>Сунуўшы ў кішэню,</p>
<p> </p>
<p>Ды цярпіш, ды зносіш крыўды,</p>
<p>Помсты час жадаеш.</p>
<p>Час ідзе — а ты ў залежнасць</p>
<p>Болей пападаеш.</p>
<p> </p>
<p>Вось я вырас, і пад носам</p>
<p>Вусы высядаюць.</p>
<p>А мяне навокал чубяць,</p>
<p>Клёваюць, ўшчуваюць.</p>
<p> </p>
<p>Накіпела ў сэрцы гневу,</p>
<p>Злосці поўны косці.</p>
<p>Не стрываў я, разгарнуўся —</p>
<p>Я ж вам, ягамосці!</p>
<p>Пачакайце ж, калі гэтак!</p>
<p>То ж я не кусаўся!</p>
<p>Годзе крыўды! Досыць здзеку!</p>
<p>Ўзяў ды ўзбунтаваўся</p>
<p> </p>
<p>Супраць ўлады і парадкаў!</p>
<p>А хіба ж я ўломак?</p>
<p>Хай сабе на погляд шчуплы</p>
<p>I не так-та ёмак.</p>
<p> </p>
<p>Ускіпела тая ўлада,</p>
<p>Гоніць у тры шыі.</p>
<p>«Ведай, гад, пачым фунт ліха</p>
<p>У цара Расіі».</p>
<p> </p>
<p>Трэслі, трэслі, калацілі,—</p>
<p>З жалю хоць разбіся,</p>
<p>Ды ў астрог нарэшце садзяць</p>
<p>Там, моў, схамяніся.</p>
<p> </p>
<p>Вось за кратамі сяджу я,</p>
<p>Горш мяне ўшчуваюць,</p>
<p>З аднэй камеры ў другую</p>
<p>З сенніком ганяюць.</p>
<p> </p>
<p>Я іду, куды мне кажуць,</p>
<p>Ды бубню сам сціха:</p>
<p>«Пачакайце! Адсяджу я,</p>
<p>Перабуду ліха!»</p>
<p> </p>
<p>Ценем крыўда йдзе за мною</p>
<p>Аж да сёй часіны,</p>
<p>Кулак згорнуты ў кішэні,</p>
<p>Як і ў дні дзяціны.</p>
<p> </p>
<p>I даюць мне, як і колісь,</p>
<p>Запраўскога чосу.</p>
<p>Што рабіць? У век патомкаў</p>
<p>Перадаць атосу.</p>
<p> </p>
<p>1912</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>