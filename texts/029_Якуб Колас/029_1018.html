<div class="container">
<div class="book-utils">
<div id="qrcode"></div>
<a href="/Jakub_Kolas/Vouk-duran.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907,1928] -->
<!-- HEADER_FIELD FirstPublicationYear: 1909; 1928; 1962 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Казкі са зборніка «Другое чытанне для дзяцей беларусаў» -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Воўк-дурань -->
<h2><a href="http://knihi.com/Jakub_Kolas/">Якуб Колас</a></h2>
<h2>Воўк-дурань</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Стары галодны воўк выйшаў з лесу на поле. На полі хадзілі авечкі. Пастух спаў. Выбраў воўк самага большага барана-рагаля, скраўся, схапіў яго і кажа:</p>
<p>–– Баран, баран! Я цябе з’ем.</p>
<p>– Што ж! — кажа баран. — Такая мая доля. Але каб не мучыцца мне доўга, ды і табе каб не ламаць зубы аб мае косці, стань у лагчынцы і разяў рот, а я ўзбягу на горачку, разганюся і ўскочу табе ў рот цалкам.</p>
<p>Стаў воўк у лагчынцы, разявіў рот.</p>
<p>А баран узбег на горку, разагнаўся і — трах воўка па галаве! Аж іскры пасыпаліся з вачэй у воўка, свету ён не ўзбачыў. Перакуліўся разы два і пабег у лес.</p>
<p>Бяжыць воўк, бачыць — на балоце конь ходзіць.</p>
<p>–Конь, конь! Я цябе з’ем.</p>
<p>–Што ж! — кажа конь. — Такая мая доля. Толькі ж ты здымі з маіх ног падковы, каб не ламаць табе зубы аб іх.</p>
<p>Нагнуўся воўк, каб скінуць падковы, а конь як дасць яму капытом у зубы! Перакуліўся воўк ды ходу!</p>
<p>Падбягае воўк да рэчкі. На беразе гусі пасвяцца.</p>
<p>–Гусі, гусі! Я вас з’ем.</p>
<p>–Што ж! — адказваюць гусі. — Еш. Але ў нас такі звычай ёсць, каб перад смерцю нам пайгралі. Пайграй наўперад нам, а мы паскачам.</p>
<p>Сеў воўк на купіну, закінуў галаву і давай выць. А гусі крыллямі — лапу-лапу! Узняліся і паляцелі. Злез воўк з купіны, правёў гусей вачамі і пасунуўся далей. Падыходзіць ён пад вёску. Каля вёскі быў хвойнік. У хвойніку свіння рылася.</p>
<p>–Свіння, свіння! Я цябе з’ем.</p>
<p>–Што ж! — кажа свіння.— Еш, але пусці ты мяне пакарміць маіх дзетак.</p>
<p>–А ты прыйдзеш?</p>
<p>–Прыйду.</p>
<p>Пайшла свіння, пакарміла сваіх дзетак ды ідзе назад. А воўк чакае яе.</p>
<p>– Вось што, — кажа свіння, — я вельмі грэшная. Ці не паспавядаў бы ты мяне перад смерцю.</p>
<p>– Што ж, гэта можна, — згаджаецца воўк.</p>
<p>А ў хвойніку сяляне бульбу на зіму ў капцы ссыпалі. Было тут шмат ям. Пасадзіла свіння воўка на салому каля ямы, А воўк палажыў ёй на галаву лапу ды пытае:</p>
<p>– Ты ў агарод лазіла?</p>
<p>–Лазіла, — кажа свіння.</p>
<p>–Чужое дабро крала?</p>
<p>–Ох, крала.</p>
<p>–Малых свіней крыўдзіла?</p>
<p>–Чаму ж не, крыўдзіла.</p>
<p>–Ой, свіння, свіння! Шмат грахоў на табе. За гэтыя грахі… — не дакончыў воўк казання казаць. Як штурхане яго свіння лычам!</p>
<p>Перакуліўся на спіну воўк і – гоп у яму! Сядзіць ён у яме і галосіць:</p>
<p>–Ці я той хапун, што бараноў цалкам глытаў?! Аў-у-у!</p>
<p>–Ці я той каваль, што каня каваў?! Аў-у-у!</p>
<p>—Ці я той музыка, што гусям граў?! Аў-у!</p>
<p>–Ці я той поп, што свінню спавядаў? Аў-у! Аў-у!</p>
<p>Прыбеглі людзі і забілі воўка.</p>
<p> </p>
<p><i>[1906–1907, 1928]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>