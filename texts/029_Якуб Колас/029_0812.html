<div class="container">
<div class="book-utils">
<div id="qrcode"></div>
<a href="/Jakub_Kolas/Scaslivaja_chvilina.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 09.10.1935 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Шчаслівая хвіліна -->
<h2><a href="http://knihi.com/Jakub_Kolas/">Якуб Колас</a></h2>
<h2>Шчаслівая хвіліна</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Нясе маці з яслей сына,</p>
<p>Песціць яго, туліць</p>
<p>Ды варкуе з яснай мінай</p>
<p>Так, каб іх не чулі.</p>
<p> </p>
<p>«Брыгадзір ты мой удалы,</p>
<p>Цвецік свежы макаў!</p>
<p>Як цябе там даглядалі?</p>
<p>Мо ты ў яслях плакаў?</p>
<p> </p>
<p>Не? Не плакаў? Малайчына,</p>
<p>Мой калгаснік слаўны,</p>
<p>Мой ударнік, хват-мужчына,</p>
<p>Трактарыст упраўны.</p>
<p>А я ў полі прыбіраю</p>
<p>Жыта ў перавяслы</p>
<p>Ды сама сябе пытаю:</p>
<p>Як мой сын у яслях?</p>
<p> </p>
<p>А сынок мой — чысты, мыты,</p>
<p>Маладзічок ясны!</p>
<p>I расчэсаны, глядзі ты,</p>
<p>Кудраў яго пасмы.</p>
<p> </p>
<p>Вот мой сын які шчаслівы,</p>
<p>Як аб ім тут дбаюць!</p>
<p>Бо ты ж рунь калгаснай нівы</p>
<p>У Савецкім краі.</p>
<p> </p>
<p>А налета мы адчынім</p>
<p>Яшчэ й сад дзіцячы.</p>
<p>Вось дзе будзе рай хлапчыне!</p>
<p>Вось дзе ён заскача!</p>
<p> </p>
<p>А там цацак — падзівіцца!</p>
<p>Ды якія цацкі!</p>
<p>Ты з іх зложыш дом з святліцай,</p>
<p>Клуб змайструеш хвацкі.</p>
<p> </p>
<p>Падрасцеш — вучыцца будзеш,</p>
<p>I чым далей — болей,</p>
<p>А кім быці, сам рассудзіш</p>
<p>Сваёй добрай воляй.</p>
<p> </p>
<p>Можа будзеш інжынерам,</p>
<p>Можа аграномам,</p>
<p>Бо ж нам вольны ўсюды дзверы,</p>
<p>Дома і за домам.</p>
<p> </p>
<p>Можа будзеш лётчык смелы,</p>
<p>Каб у небе плаваць</p>
<p>Ды прастор яго знямелы</p>
<p>Поўніць лётнай славай.</p>
<p> </p>
<p>Праляціш над нашым полем</p>
<p>Ты на самалёце,</p>
<p>Калі я там, мой саколю,</p>
<p>Буду на рабоце.</p>
<p>Загудзе машына ў небе</p>
<p>Пераможна-звонка,</p>
<p>Схісянецца збожжа ў глебе,</p>
<p>Сціхне ў нас гамонка.</p>
<p> </p>
<p>Мы рукой прыслонім вочы</p>
<p>Ды зірнём угору,</p>
<p>Дзе грыміць ён, дзе якоча</p>
<p>Самалёт маторам.</p>
<p> </p>
<p>А ён мкне — напорны, бурны —</p>
<p>Грозным ураганам,</p>
<p>Потым робіць круг фігурны</p>
<p>Унь над тым курганам.</p>
<p> </p>
<p>Ты скідаеш з самалёта</p>
<p>Мне на павітанне</p>
<p>Ліст ад сына, ад пілота,</p>
<p>Калгасніцы Ганне!</p>
<p> </p>
<p>Ото ж матцы радасць будзе</p>
<p>За пілота-сына;</p>
<p>I пахваляць цябе людзі,</p>
<p>Скажуць: «Наш хлапчына!»</p>
<p> </p>
<p>Хлопчык з усмехам шчаслівым</p>
<p>Слухае матулю</p>
<p>I да маткі так зычліва</p>
<p>Шчочку сваю туліць.</p>
<p> </p>
<p>9/Х 1935</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>