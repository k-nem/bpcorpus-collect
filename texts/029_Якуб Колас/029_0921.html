<div class="container">
<div class="book-utils">
<div id="qrcode"></div>
<a href="/Jakub_Kolas/Kirmas.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Кірмаш -->
<h2><a href="http://knihi.com/Jakub_Kolas/">Якуб Колас</a></h2>
<h2>Кірмаш</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>– Адно ж ты, Пятруська, не баўся на кірмашы. Сюды-туды дый дадому. Прыедзь хоць раз як чалавек.</p>
<p>Кожную нядзельку дзяўбе Кася Петрусю адно і тое, і Пятрусь іншы раз засярдуе. Яму не падабалася такая апека жонкі.</p>
<p>– Ото, як ты баішся!</p>
<p>Пятрусь сеў на воз, сарваў сваю злосць на кані, сцебануўшы яго пугаю разоў са тры, каб заадно нечага і<i> </i>жонцы задаць страху.</p>
<p>Палавіну дарогі – а гэта будзе вёрст пяць – Пятрусь быў сярдзіты. Падумаць, дык выходзіць, што жонка кажа праўду: ці ж добра, каб хто спытаўся, прапіваць грошы? I Пятрусь стаў думаць аб тым, як ён ужо разоў дваццаць абяцаў жонцы не піць гарэлкі і заўсёды прыязджаў дадому п’яны; як ён ашукваў яе, прыкідваючыся цвярозым, – для гэтага ён стараўся хадзіць роўна. Часам яму і ўдавалася зрабіць колькі роўных крокаў, а потым, глядзіш, гарэлка павядзе ўбок. Тады ён кідаўся на другую хітрасць.</p>
<p>– О-ё-ёй! – стагнаў тады Пятрусь, – От жа кальнула! Бадай ты згарэла!</p>
<p>Петрусю рабілася брыдка перад самім сабою ад адных гэтых думак.</p>
<p>– Не, трэба такі кінуць піць, – гаварыў сам сабе Пятрусь і развясельваўся.</p>
<p>Прыехаўшы да места, Пятрусь выпраг каня, павесіў яму на галаву торбу з сечкаю і аглядзеўся. Усё навакол было застаўлена вазамі. Сяляне хадзілі ў лапцях і мясілі балота. Каля вазоў снавалі гандляры і гандляркі. Хто прадаваў масла, хто сала. Тут жа стаялі цэбры, ражкі, вёдры. Усякага было народу. Былі і такія, што нічога не куплялі і не прадавалі, а прыйшлі так сабе, «на раздабыткі». Прыйдзе сабе ў краму, патупае, патупае, а як што кепска ляжыць, то і запусціць «ляшча». А калі яго лавілі, то ён спакойна гаварыў:</p>
<p>– Колькі гэта каштуе, Малка?</p>
<p>Аглядзеўшыся вакол, Пятрусь пайшоў рабіць свой абход з мяшэчкам і з торбачкамі пад пахаю. Трэба ўзяць солі, мукі, вотрубяў.</p>
<p>Куча народу. У сярэдзіне важна сядзіць багамаз, разлажыўшы сваіх багоў. У другой грамадзе народ акружыў чалавека з круцёлкаю і пазіраў, як прабаваў хто шчасця: клаў дзесяткі і грыўні і круціў. Каму пападаўся кубак, каму мыла, каму іншая рэч, а каму, як кажуць, гула асмаленая.</p>
<p>Трэцяя, яшчэ большая, грамада народу стаяла каля дома з шыльдаю: «Казенная винная лавка № 67». Тут былі бабы і мужчыны. Хто выбіваў корак з кварты, з паўкварты, а хто, адвярнуўшыся ад людзей, каб не сароміць іх, – з маленькага кручка. З дваццаць людскіх галоў было задрана ўгару так, што нос прыходзіўся якраз проці самай сярэдзіны неба. Хто піў з вялікай бутэлькі, той трымаўся смела: станавіўся на самае віднае месца, падпіраў адною рукою бок і важна цягнуў гарэлку.</p>
<p>А калі хто ішоў з «буслам», – перад тым людзі расступаліся і давалі дарогу, як якому спраўніку.</p>
<p> </p>
<p> </p>
<p> </p>
<h3><a id="chapter2"></a>II</h3>
<p> </p>
<p>За гоманам трудна разабраць, хто што гаворыць. Вось дзве бабы: адна аперлася на воз з аднаго боку, другая з другога. Абедзве выпіўшы. Адна гаворыць груба, другая тонка. Мова першай бабы падобна да кароткіх слоў:</p>
<p>– Ды-ды-ды-ды!</p>
<p>Другая сыпала танчэй і яшчэ скарэй:</p>
<p>– Дэ-дэ-дэ-дэ!</p>
<p>На другім возе сядзяць тры гаспадары. Два з іх абдымаюцца і цалуюцца:</p>
<p>– Братка ты мой! – гаворыць адзін. – Твой Алесь золата, а не чалавек.</p>
<p>– Галубок ты мой! – кажа другі. – Дальбог, я цябе люблю. Каб я жонкі не бачыў, калі не люблю. Дай сюды тваю морду... во так! Пойдзем яшчэ вып’ем паўкварты.</p>
<p>Два шчырыя сябры злазяць з воза, абдымаюцца, цалуюцца, адзін аднаго падтрымліваюць і ідуць да манаполькі.</p>
<p>– Га, Пятрусь, і ты тут? – сустрэў Петруся Карусь Акалот. Вочы яго былі ўжо, як у салавейчыка, а з губы нясло, як з бочкі.</p>
<p>– А вот, як бачыш, – сказаў Пятрусь.</p>
<p>– Ідзі, брат, паглядзі, якога я купіў падсвінка.</p>
<p>Карусь схапіў Петруся за рукаў і павалок яго глядзець падсвінка. Пятрусь пахваліў гэтую маладую асобу і сказаў Карусю, што добра купіў.</p>
<p>– Добра, кажаш?</p>
<p>– Вядома, што добра.</p>
<p>– Калі так, то пойдзем у «Порт-Артур».</p>
<p>«Порт-Артурам» звалі хатку, што стаяла разам з крамкаю.</p>
<p>Гэтая хатка заўсёды была паўнютка людзей. Там стаяў такі шум, крык і гоман, што аж глушыла. А раз зайшоў у «Порт-Артур», то выйсці адтуль не так лёгка: ці мала там сустрэнеш добрых людзей?</p>
<p>– Не, не пайду! – сказаў Пятрусь.</p>
<p>– Чалавек, па чарцы!</p>
<p>– Няма, брат, часу, – стаяў Пятрусь на сваім.</p>
<p>– Колькі там таго часу? Паўгадзіны, не больш. Хадзем! – Пятрусь трохі ўпіраўся, але такі пайшоў. «Чарку, дзве – не больш», – думаў ідучы Пятрусь.</p>
<p>З «Порт-Артура» ён ішоў надта вясёлы і спяваў песні.</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Вечар быў хмурны. Ні зор, ні месяца. Ускаціўшыся на воз, Пятрусь завязаў лейцы за аглабіцу і лёг. Увесь свет, здавалася яму, скакаў лявоніху. Калі-нікалі Пятрусь падымаў галаву, крычаў: «Но, малы!», цмокаў губамі і свістаў.</p>
<p>Конь ішоў памалу, як хацеў і кудою хацеў. Разоў некалькі зачапіў ён воссю аб хвою і скінуў атосу. Колы стукаліся аб карэнне, плюхалі па гразі і каціліся бокам. Такім парадкам пракаціліся яны вярсты тры. У адным месцы, каб абысці гразь, конь звярнуў з дарогі, усцягнуў калёсы на пень, сарваў са шворна цялежкі і пакінуў драбіны з Петрусём сярод лесу, а сам паклыгаў з цялежкамі далей.</p>
<p>Паляжаўшы з паўгадзіны, Пятрусь падняў галану, цмокнуў і крыкнуў:</p>
<p>– Но-о-о, малы, варушыся!</p>
<p>Было ўжо зусім відно, як Пятрусь прачухаўся трохі і падняў галаву.</p>
<p>– Што за ліха? Што гэта? Дзе ж гэта я? Тфу, тфу! тфу! Згінь, прападзі! Васхрыстус! Васхрыстус!</p>
<p>I Петрусю ўспомнілася ўсё.</p>
<p>– Божа ж мой, Божа! Што я зрабіў? – загаласіў Пятрусь, заламаўшы на галаве рукі.</p>
<p>Сорам перад жонкаю, перад людзьмі, злосць на самога сябе, на тых, хто выдумаў гарэлку, прапажа каня – усё гэта звязалася ў адзін цёмны клубок.</p>
<p>– Ну, не сабака ж я, не гад, не лайдак? Што я раблю? Чаму ты, Божачка, не напусціш агню на гэтую атруту людскую?!</p>
<p>Зняў Пятрусь драбіны, сеў на пень.</p>
<p>– Што рабіць, што чыніць?</p>
<p>Папрабаваў быў Пятрусь цягнуць дадому адны драбіны і нават працягнуў іх з паўвератня.</p>
<p>– Не! Як я пакажуся людзям у вочы? Прапіць каня і самому цягаць драбіны?</p>
<p>Ён звалок драбіны з дарогі і, апусціўшы галаву, пайшоў дадому. Прайшоў ён з вярсту, бачыць – стаіць яго конь, зачапіўшыся лейцамі за корань.</p>
<p>– Конік ты мой, залаценькі! – закрычаў з радасці Пятрусь і пацалаваў у самую мызу свайго худога мышака.</p>
<p>А потым пацалаваў Пятрусь зямлю і прысягнуў, што ніколі не будзе піць гарэлкі.</p>
<p> </p>
<p><i>[1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>