<div class="container">
<div class="book-utils">
<div id="qrcode"></div>
<a href="/Jakub_Kolas/Zlo_-_nie_zausiody_zlo_kazki_zyccia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1912 -->
<!-- HEADER_FIELD FilenameSuffix: kazki_zyccia -->
<!-- HEADER_FIELD FirstPublicationYear: 1906-1908; 1912-1915; 1917-1919; 1921; 1924; 1926-1928; 1952; 1956 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Казкі са зборніка «Казкі жыцця» -->
<!-- HEADER_FIELD StyleGenre: мастацкі/казка; мастацкі/апавяданне -->
<!-- HEADER_FIELD Title: Зло — не заўсёды зло -->
<h2><a href="http://knihi.com/Jakub_Kolas/">Якуб Колас</a></h2>
<h2>Зло — не заўсёды зло</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Цэлае лета вісеў Жолуд на старым дубе.</p>
<p>Бог ведае, як далей, а пакуль ён быў малы, вялікага гора зазнаць яму не прыйшлося. Праўда, на яго тады ніхто не зварачаў і ўвагі: як быццам яго і на свеце не было. Толькі сонейка, выглянуўшы з-за лесу, узіралася ў яго і песціла сваім цяплом, бы тая маці.</p>
<p>А калі, бывала, яно прыпякала надта горача — любоў часта пераходзіць свае граніцы,— маленькі Жалудок хаваўся ў цяньку густых лістоў, як пад парасонам, і яму заўсёды было добра.</p>
<p>Так і вісеў ён, непрыметна.</p>
<p>Але ж, урэшце, вісець яму абрыдла.</p>
<p>Яно такі і праўда: як бы там ні было добра, але калі гэтае дабро цэлы век застаецца без усякай змены, дык яно перастае быць дабром. Гэтак было і з Жолудам: захацелася яму іншага жыцця, так і цягнула яго саскочыць з галіны і пакачацца па мяккай зямлі. Не раз ужо ён парываўся зрабіць гэта.</p>
<p>Сказаўшы праўду, трохі Вецер у гэтым вінаваты. Бывала, ледзь узыдзе сонца, гэты жартаўнік і штукар Вецер зараз і падкрадзецца, але так, каб не чуў стары Дуб, і пачне баламуціць Дубовых сынкоў. Што казаў Жолуд — не ведаю.</p>
<p>Вецер быў смялейшы і гаварыў грамчэй. Вось што ён шаптаў раз Жолуду:</p>
<p>— Дурны ты! Я пражыў на свеце болей вякоў, як лістоў на гэтым дубе, і кажу табе: калі ў цябе ёсць сіла, ты заўсёды знойдзеш спосаб жыць на свеце, праб’еш сабе дарогу — што жывое, жывым і застанецца.</p>
<p>А стары Дуб тым часам гаварыў так:</p>
<p>— Сынок! Патрывай яшчэ трошкі, падрасці, уздужай. О! Ты яшчэ не ведаеш, як цяжка жыць на свеце. Паслухай мяне, старога.</p>
<p>Вядома, бацька. Шкада яму сына.</p>
<p>— Не пускае бацька, — ціхенька шаптаў Жолуд на намову Ветру.</p>
<p>І трэба ж было, каб пра гэтую гутарку прачулася свіння! Раз, ужо зусім пад восень, Жолуд убачыў, як пад дуб, рохкаючы, трушком падбягала лапавухая асоба. Углядзеўшыся добра, Жолуд абамлеў: на зямлі ляжала шмат такіх жа, як і ён, жалудоў, а свіння хрумстала іх без усякай літасці. На тое ж яна і свіння, даруй, Божа, грэх.</p>
<p>З вялікага страху бедны Жолуд задрыжаў, вылузаўся з місачкі і ўпаў на зямлю ў двух кроках ад свінні! Але ўпаў ён якраз у тую яміну, што вырыла свіння сваім доўгім лычам.</p>
<p>І вось што выйшла: свіння хацела паесці жалуды і памагла вырасці аднаму Жолуду, вырыўшы яму пасцельку. Жолуд на другі год прарос і стаў дубком, а свінню людзі закалолі, і яна стала мясам.</p>
<p> </p>
<p>1912</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>