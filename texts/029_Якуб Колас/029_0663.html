<div class="container">
<div class="book-utils">
<div id="qrcode"></div>
<a href="/Jakub_Kolas/Rynu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 20.10.1916 -->
<!-- HEADER_FIELD FirstPublicationYear: 1911-1915; 1917-1938; 1940; 1962; 1967; 1972; 1979; 1988; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: «Рыну» -->
<h2><a href="http://knihi.com/Jakub_Kolas/">Якуб Колас</a></h2>
<h2>«Рыну»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Было, ды звялося — свет іншы паўстаў.</p>
<p>А вось што мне дзед мой нябожчык казаў.</p>
<p> </p>
<p>«Была ў сяле хата на дзве палавіны,</p>
<p>Прасторны абедзве, як тыя адрыны.</p>
<p> </p>
<p>Але пуставала адна палавіна:</p>
<p>Уночы, як пойдзе пад поўнач часіна,</p>
<p> </p>
<p>Прыходзіць ціхутка туды Невядомы,</p>
<p>Прыходзіць нявідны, стаіць нерухомы.</p>
<p> </p>
<p>I толькі гаворыць:  «Ой, рыну ж я, рыну!»</p>
<p>I кожны, пачуўшы такую навіну,</p>
<p> </p>
<p>Барджэй бег наўцёкі, бег вон з тае хаты...</p>
<p>I што ты парадзіш? Той дом быў закляты!</p>
<p> </p>
<p>Чаго ні рабілі — вадой акраплялі,</p>
<p>Папоў і ксяндзоў там маліцца склікалі, —</p>
<p> </p>
<p>Сваё вядзе «Рыну», і хата пустуе.</p>
<p>Але раз падвечар салдацік вандруе.</p>
<p> </p>
<p>Прыходзіць служывы: — Эй, добрыя людзі!</p>
<p>Прыпынак салдату на ноч ці не будзе?</p>
<p> </p>
<p>– I рады б, саколік, ды ліха такое:</p>
<p>Не будзеш мець, родны, ўсю ноч ты спакою.</p>
<p> </p>
<p>Ёсць у нас хата, але заклятая:</p>
<p>Там «Рыну» прыходзіць і сон адганяе.</p>
<p> </p>
<p>– Нічога не зробіць ваш «Рыну» салдату.</p>
<p>Заходзіць служывы ў заклятую хату.</p>
<p> </p>
<p>Паслалі салдату, як добраму пану.</p>
<p>– Пабудзіце, братцы, як сам я не ўстану.</p>
<p> </p>
<p>Салдат разваліўся і выцягнуў ногі,</p>
<p>Салодка зяхнуў так, вядома, з дарогі,</p>
<p> </p>
<p>Як пласт паваліўся на мяккае сена</p>
<p>(На ўсякі выпадак узяў ён палена).</p>
<p> </p>
<p>Даўно не ляжаў наш салдацік так пышна.</p>
<p>Ляжыць сабе гэта, крыху такі сцішна,</p>
<p> </p>
<p>Але сваё права і сон забірае</p>
<p>I вочы салдату драмком засцілае.</p>
<p> </p>
<p>Вось поўнач падходзіць — магільная ціша,</p>
<p>Замерла ўсё вокал, здаецца, не дыша.</p>
<p> </p>
<p> </p>
<p>Салдат здрыгануўся, прыслухаўся — «Рыну»!</p>
<p>Пабеглі мурашкі ў салдата па спіне.</p>
<p> </p>
<p>А страх неадступна:  «Ой, рыну я, рыну!»</p>
<p>Ды так непрыемна, ды так надаедна.</p>
<p> </p>
<p>Не вытрываць, чуе салдацік наш бедны.</p>
<p>Давай абувацца, забыў і палена,</p>
<p> </p>
<p>I верціць анучы, прыгнуўшы калена.</p>
<p>А тут, як на ліха, і бот загубіўся,</p>
<p> </p>
<p>А «Рыну» над вухам, як шэршань, убіўся,</p>
<p>I дудзіць, і дудзіць: «Ой, рыну я, рыну!»</p>
<p> </p>
<p>– Не, брат, дарма ты, а бот я не кіну:</p>
<p>Казённыя рэчы важней твайго «рыну».</p>
<p> </p>
<p>Салдат аж пацее, хапаецца, рые —</p>
<p>Няма таго бота, а «Рыну»аж вые,</p>
<p> </p>
<p>Няма з ім ратунку у проклятай хаце!</p>
<p>– Рынь! рынь жа, брадзяга! рынь, згінь твая маці! —</p>
<p> </p>
<p>Цярпення не стала, салдат узлаваўся.</p>
<p>I што ж? гэты «Рыну» у момант распаўся!</p>
<p> </p>
<p>I поўніцца хата ў міг срэбраным звонам,</p>
<p>Бо сыпнулі грошы дажджом незлічоным».</p>
<p> </p>
<p>20/Х 1916</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>