<div class="container">
<div class="book-utils">
<div id="qrcode"></div>
<a href="/Jakub_Kolas/Z_boku_ad_zyccia_apaviadannie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1925] -->
<!-- HEADER_FIELD FilenameSuffix: apaviadannie -->
<!-- HEADER_FIELD FirstPublicationYear: 1907; 1925-1931; 1935; 1938; 1940-1941; 1943; 1952; 1959; 1982; 2009 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: З боку ад жыцця -->
<h2><a href="http://knihi.com/Jakub_Kolas/">Якуб Колас</a></h2>
<h2>З боку ад жыцця</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">II</a><br/>
<a href="#chapter3">III</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p> </p>
<p>Восемдзесят пяць гадоў дзеду Паўлу. I калі набралася іх столькі – не аглядзеўся дзед: няўзнакі накастрэжыліся гады. Эх, няма на свеце болей спрытнага злодзея, як гэтая старасць: так ціха, так па-зладзейску ціха выкрадаецца, нялюбая, што і не ўбачыш, як яна асядлае цябе.</p>
<p>Невялікі разгон цяпер у дзеда Паўла: цесная сялянская хатка і такі ж цесненькі дворык. Хіба толькі ў самыя грыбныя часы вырвецца дзед у лясок, што за чыгункаю зелянеецца пад танюсенькім полагам сіняватай смугі. Шэрыя дзедавы вочы яшчэ захавалі сваю былую зоркасць, і трудна баравіку схавацца ад іх.</p>
<p>А слаўна ў тым лесе, што за чыгункаю стаіць! I так многа ён гамоніць сэрцу дзеда Паўла! Вось хоць бы гэтыя дзве хвоі, што стаяць пры дарозе. Ладныя дрэўцы, бы дзве родныя сястрыцы-красуні. Высока ўзнялі яны свае пышныя кудры над маладым сасоннікам і купаюцца ў залаціста-блакітных сонечных хвалях. А ці даўно былі яны невялічкімі хвойкамі? На вачах дзеда радзіліся яны на свет, на яго вачах гадаваліся і выраслі ў прыгожыя сталыя дрэвы. А вось гэтыя дарогі, дарожкі, сцежкі? Гэта ўсё – жывыя малюнкі, вобразы, сімвалы, якімі запісана гісторыя сялянскага жыцця, сялянскае працы. I так многа-многа ўспамінкаў, думак, разважання выклікаюць яны ў дзеда Паўла! Слаўна ў лясочку!.. Эх, толькі няма калі разгуляцца ў ім дзеду!</p>
<p>Не работнік ужо дзед Павал. Ні ў полі, ні ў лузе... I не гэтыя восемдзесят пяць гадоў прычына таму, бо крэпак яшчэ дзед Павал, і розум яго ясны, і рукі яго яшчэ моцныя, толькі нагу пакалечыла яму бервяном. Семдзесят шэсць гадоў служылі дзеду ногі, на семдзесят сёмым калекам стаўся, кульгавым. Сын з нявесткаю заступілі дзедава месца. А дзед дома сядзіць і зіму, і лета. Але дзед любіць усякую работу, а няма работы, ён знойдзе яе.</p>
<p>Сядзіць ці стаіць цэлы дзень над калыскаю дзед Павал, Нінку, меншую ўнучку, калыша ці забаўляе. Душна ў хаце. Гудуць мухі, чорным роем абселі стол, у вочы надаедна лезуць. Душна і цесна ў калысцы дзедавай Нінцы, ёй хочацца волі і прастору, хоць яшчэ і не ведае думка яе ні волі, ні прастору; плача дзіця, капрызіць. Цярпліва няньчыць яе дзед Павал, мухі адганяе і спявае ёй песню:</p>
<p> </p>
<p> </p>
<div class="POETRY">
<p>Угі-угі, угу-гу!</p>
<p>Угу-угу, угу-гу!</p>
</div>
<div class="CLEAR"></div>
<p> </p>
<p> </p>
<p>А дзіцяці што? Абы толькі голас знаёмы, лагодны, без злосці чуць. А жыццё ў нязменным поступе сваю песню спявае. I ў гэтай песні, як і ў песні дзеда Паўла, слоў няма, але рытмы яе ўладарна садрыгаюць зямлю і надзем'е.</p>
<p> </p>
<p> </p>
<div class="POETRY">
<p>Угі-угі, угу-гу!</p>
<p>Угу-угу, угу-гу!</p>
</div>
<div class="CLEAR"></div>
<p> </p>
<p> </p>
<p>Гэта дзед Павал Нінцы спявае.</p>
<p> </p>
<p> </p>
<div class="POETRY">
<p>Ру-ру-ру-у!</p>
</div>
<div class="CLEAR"></div>
<p> </p>
<p> </p>
<p>Дзед Павал у акно пазірае. Па небе раскінуліся клубястыя хмары, расквеціўшы на сонцы чубы-завітушкі. Моцы набраліся хмары, громамі песню спявае прырода. У дзедавых думках цэлая злучнасць вобразаў прамільгне: луг, касавіца, касцы, копы сена, пракосы, пажаўцелыя нівы... I ўсё гэта выплыве засаб, як нейкі малюнак, напісаны рукою мастака.</p>
<p> </p>
<p> </p>
<div class="POETRY">
<p>Угу-угу, угу-гу!</p>
<p>Угу-угу, угу-гу!</p>
</div>
<div class="CLEAR"></div>
<p> </p>
<p> </p>
<p>Гэта дзед Нінцы песню спявае.</p>
<p>– Джуг! джуг! джуг! джуг!</p>
<p>У акно ўрываецца шум з чыгункі. Зноў у дзедавых думках узварухнецца цэлы рой вобразаў. I той час успомніцца, калі яшчэ не было тут чыгункі. Чыгунка ў дзеда – рубеж, што глыбокай баразной прайшоў у яго ўяўленні аб жыцці. Той час, калі не была яшчэ праведзена чыгунка, быў адзін свет, а пасля чыгункі – другі. I светы зусім не падобныя. Тады нават і зімы другія былі: такія выпадалі снягі, што і да калодзежа дайсці было нельга – снег у печ на ваду ставілі. I гэтыя думкі ў дзедавай галаве мільгануцца. А часамі і не ўспомняцца.</p>
<p>Дзед стаіць ці сядзіць на палкў пры калысцы. Хіба ж не дакучыць такая работа? Напэўна дакучае, і моцна дакучае, але нічым не выкажа гэтай дакукі дзед Павал. Спакойны, цярплівы – хоць бы цень таго нездавалення ці злосці, бо што ж дарма і хлеб есці?</p>
<p> </p>
<p> </p>
<div class="POETRY">
<p>Угі-угі, угу-гу!</p>
<p>Угу-угу, угу-гу!</p>
</div>
<div class="CLEAR"></div>
<p> </p>
<p> </p>
<p>Мармыча дзед свой просценькі напеўчык.</p>
<p>– Гумммм!..</p>
<p>Смелы, магутны, з металу скованы голас аэраплана залятае і ў дзедаву хатку. Ох, да чаго мудры стаў чалавек – і птушку закасаваў! Дзівіцца дзед мудрасці людской. Новы свет паўстаў. Нарадзіліся новыя людзі. Ну, што ж? Так трэба, так павінна быць – усяму свой час.</p>
<p>Дзедава думка сваёю дарогай ідзе, а яго просценькая песня над калыскаю сваім парадкам спяваецца!</p>
<p> </p>
<p> </p>
<div class="POETRY">
<p>Угі-угі, угу-гу!</p>
<p>Угу-угу, угу-гу!</p>
</div>
<div class="CLEAR"></div>
<p> </p>
<p> </p>
<p>А дзесь у полі трактар грукоча. Напэўна, з аднаго саўгаса ў другі пераязджае, заглушаючы дзедаву песню.</p>
<p> </p>
<p> </p>
<p> </p>
<h3><a id="chapter2"></a>II</h3>
<p> </p>
<p>Марудна цягнецца ў хаце летні дзень. Горача. Гудуць і кружацца роем мухі, у вочы лезуць. Заснула Нінка. Разгінае спіну дзед Павал, ад калыскі адыходзіць кульгаючы. Покі Нінка спіць, трэба трохі аддаць увагі і Верцы. Малая яшчэ – тры гадкі ёй. I есці ёй трэба даць, прыбраць і пахадзіць з ёю... Ну, але ўжо з Веркаю клопату меней, з ёю нават ужо і пагаварыць трохі можна.</p>
<p>– Ты ж, Верка, не раскідай яду па стале, а то мухі ўвесь твой полудзень з'ядуць, табе нічога не будзе.</p>
<p>– Гай! – весела скажа штось Верка і ножкаю затрапеча.</p>
<p>– Вот табе і будзе «гай!». З'ядуць твой полудзень мухі і паляцяць у гай.</p>
<p>А мухі, і праўда, апаноўваюць Верку. Махне дзед рукою, абароніць на момант дзяўчынку, а яны зноў сляпіцаю лезуць.</p>
<p>– Вось бачыш, накапала тут і мухі лезуць.</p>
<p>Бярэ дзед анучу, заслон выцірае, белую капку заціркі размазвае. На свежы след упарта мухі насядаюць. Многа іх, заслон увесь укрылі. Пазірае на іх дзед. Спакуса забірае яго – шаргануць бы чым-небудзь па мухах. Бярэ дзед скарач, канцы ў вадзе мочыць, выкручвае, прылаўчаецца ямчэй па мухах секануць.</p>
<p>– Шлёп!</p>
<p>Цэлая куча мух на заслоне і на падлозе засталася.</p>
<p>Весела смяецца Верка, што дзед так моцна скарачом стукнуў.</p>
<p>– Асце! – просіць яна.</p>
<p>– Зараз, зараз, – адзываецца дзед і падымае скарач, чакае, каб мух болей насела. I дзед і Верка на момант як бы заміраюць. Верка сочыць за дзедаваю рукою са скарачом, а дзед на мухі глядзіць, мінуту ўлучае. Мгненне – і скарач ёмка сячэ па заслону.</p>
<p>– Вось як мы іх!– гаворыць дзед, а Верка смяецца.</p>
<p>– А дзе Агатка? – пытае дзед унучку, калі гэтая забаўка з мухамі перастае іх цікавіць.</p>
<p>Верка глядзіць на дзеда сваімі сінімі вочкамі, а ручкай паказвае кудысь за акно.</p>
<p>– Там.</p>
<p>– Дзе ж гэта «там»?</p>
<p>– Там.</p>
<p>– Ох, нягодная, не хоча з Веркай гуляць. Ну, мы ж ёй пакажам: есці не дамо!.. А цяпер давай прыбіраць... Вазьмі венічак, падмяці хату.</p>
<p>Верка злазіць з лавы, бяжыць у куточак па венік і няспрытнымі дзіцячымі ручкамі водзіць венікам па падлозе. А дзед пахвальвае сваю маленькую работніцу.</p>
<p>– Вот мая ўнучка, вот маладзец! Як яна слаўна мяце!.. Во так! во так! Вучыся парадак дзяржаць, каб было чысценька... А тут ужо я сам падмяту... Дай жа венічак.</p>
<p>Верка ахвотна аддае дзеду венік і пільна глядзіць, як дзед падмятае, і мяркуе, ці так яна мяла, як дзед мяце.</p>
<p>Потым забывае ўсё і на двор бяжыць.</p>
<p>– Ідзі ж, ідзі пагуляй на дварэ.</p>
<p>Дзед прыбірае ў хаце, потым сам на двор выходзіць і, покі Нінка не абудзіцца, робіць такісякі парадак на двары.</p>
<p>У найлепшай згодзе жыве дзед Павал са сваімі ўнучкамі і любіць іх. Ніколі і голасу не падыме, бо іх трэба вучыць ласкаю. А калі вечарам прыйдуць з работы сын з нявесткай, дык дзеці часамі і раскрычацца, то да маткі, то да бацькі прыстаюць. А тыя, спрацаваныя, бывае, злосна прыкрыкнуць на іх, нядобрым словам адзавуцца.</p>
<p>Не любіць такіх слоў дзед Павал і ніколі ўжо не ўмоўчыць бацькам. Без злосці, але строга ім скажа:</p>
<p>– Чым дзеці вінаваты? На тое ж яны і дзеці...</p>
<p> </p>
<p> </p>
<h3><a id="chapter3"></a>III</h3>
<p> </p>
<p>Цяжкую школу жыцця прайшоў дзед Павал; многа працы перанеслі яго старыя, калісь крэпкія плечы. Многа ўсякіх падзей, змен адбылося на яго памяці, а цяпер ён стаіць як бы збоку ад усяго І са спакоем мудраца аглядае жыццё. Глядзіш на дзеда і дзівішся, скуль у яго столькі гэтай яснасці мыслі, дабраты сэрца, сілы духу і жыццёвай мудрасці. I на ўсякія прыгоды жыцця аклікнецца дзед Павал, бо ў яго багаты запас назірання над жыццём, над з'явамі прыроды.</p>
<p>Над пажатым полем і яшчэ непрыбраным лугам пацягнуліся грымотныя хмары. Срэбраводныя дажджавыя ніці густа-густа звіслі з хмар і белымі невадамі паплылі над зямлёю. Спынілася работа на полі, выліліся рэчкі з берагоў, паплылі пракосы, копы. Забялеліся ўзлескі ад порхавак.</p>
<p>Сядзіць дзед на палкў каля калыскі, дамарослы тытун пакурвае з люлечкі, сваю звычайную песню спявае і разважліва кажа:</p>
<p>– Гэтага і трэба было спадзявацца. Вы заўважце: калі вясною малая паводка, то яна возьме летам, а свайго не падаруе.</p>
<p>Рупіць дзеду і тое, што з поля не ўсё яшчэ прыбрана, і нейкая думка снуецца ў яго вачах – выказаць яе ці не? Бо можа не ўсім прыемна будзе паслухаць яе.</p>
<p>– А! – трасе дзед галавою. – I самі трохі вінаваты – разгультаіліся. Была пагода, на што ўжо лепшая пагода для  ўборкі? Можна было б і прыбраць... Ды дзе ж вы бачылі! Бывала, калі надыдзе касавіца, то ці ж будзеш ты спаць, покі соцна ўгрзе? За гадзіну да ўсходу з касою выйдзеш. А росная трава мякчэй косіцца. Апала раса – кладзі касу, граблі бяры, паварушвай сена: назаўтра і ў таку будзе.</p>
<p>I сынам трохі нездаволены дзед: нядбайны. Паспаць любіць. То печы, то жонкі пільнуецца.</p>
<p>I яшчэ адна крыўда на сыноў жыве ў дзедавым сэрцы. Не можа забыць яе дзед. Яшчэ тады, калі дзед сам правіў гаспадаркай, завёў ён сад. Невялікі, але ладны садок. Было ў ім штук з восем яблынь, ігрушы былі. Хадзіў каля іх дзед, абвязваў у мароз і гною пад іх падкладаў, бо ўсё ж любіць догляд. Зацвіце вясною сад – паглядзець было люба. Пчолкі гудуць над ім, і такі пах стаіць у садочку, ну, проста як бы сам табе ў душу ўліваецца. А паспее – было што і самім з'есці, і людзям даць. Пажаніліся сыны, дзяліцца пачалі. Усё падзялілі, не маглі толькі саду падзяліць, а каб нікому крыўды не было, узялі ды высеклі яго. Балела дзедава сэрца, і плакалі яго старыя вочы. Цяпер ужо гэта трохі забылася, але надыдзе часамі такая мінута, калі ў вачах, як жывы, устане садок.</p>
<p> </p>
<p> </p>
<div class="POETRY">
<p>Угу-угуі угу-гу!</p>
<p>Угі-угі! угу-гу!</p>
</div>
<div class="CLEAR"></div>
<p> </p>
<p> </p>
<p>Спявае дзед песню, а дзедавы думкі сваю песню спяваюць, невясёлую песню, песню аджытага жыцця. I часам падымецца дзесь там, у нутрах, нейкае нездавальненне супраць нетрываласці чалавечага жыцця.</p>
<p>Глядзяць кудысь углыб вочы дзедавы, несупынныя думкі яшчэ больш маршчыняць яго лоб. Аднастайна гудзе старэчы голас яго:</p>
<p> </p>
<p> </p>
<div class="POETRY">
<p>Угу-угу! угу-гу!</p>
<p>Угі-угі! угу-гу!</p>
</div>
<div class="CLEAR"></div>
<p> </p>
<p> </p>
<p><i>[1925]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>