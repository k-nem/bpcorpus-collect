<div class="container">
<div class="book-utils">
<div id="qrcode"></div>
<a href="/Jakub_Kolas/Kuccia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907] -->
<!-- HEADER_FIELD FirstPublicationYear: 1906-1909; 1911-1914; 1917-1918; 1921-1924 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Апавяданні -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: Куцця -->
<!-- HEADER_FIELD Title2: Колядны вечар -->
<h2><a href="http://knihi.com/Jakub_Kolas/">Якуб Колас</a></h2>
<h2>Куцця</h2>
<h2 class="title2">Колядны вечар</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вось і Коляды недалёка. Чакаюць дзеці гэтага свята, а найбольш – першай куцці. Прыйшла і куцця. За дзень да куцці ў хатах прыбіраюць, мыюць сталы, лавы, вокны. Куцця – важны дзень, адзін раз у год бывае, трэба ж сустрэць яго добра. Хлопцы яшчэ за тыдзень да каляд пачынаюць рабіць гвязды.</p>
<p>Самы важны момант у Колядныя святы – гэта Куцця, або колядны вечар. Уся сям’я стараецца сабрацца ў хату ў гэты вечар. Мыюцца цёплаю вадою ў ночвах старыя і малыя: трэба ж ахаяцца хоць раз у год ад гразі і сустрэць важны дзень як мае быць. У хаце няма клапотаў буднага жыцця. Усё, што не патрэбна ў хаце у свята, выносіцца вон, у сені або ў камору, каб не занімала месца. Нават на комінку не разлажылі агню, як у будныя дні, а запалілі лямпу. Гаспадыня ўходжваецца каля печы. Старшая дачка або братава памагае ёй. Уся лава каля дзвярэй завалена ўсякімі прыпасамі. Тут стаяць і тараны, і селядцы, і мак, каторы пяць месяцаў вісеў на гарэ, завязаны ў торбачку, і сухія грыбы. Яшчэ з вечара запалілі ў печы. Брэнчаюць сквароды (патэльні) аб прыпек, пішчыць цеста на гарачай сквародзе, і аладкі, як грушы, кідаюцца на зэдлік, засланы чыстым белым настольнікам (абрусом).</p>
<p>– Ну, гатова ў цябе вячэра ці не? – пытае гаспадар жонку.</p>
<p>– Можна засцілаць стол, садзіцеся, – адказвае гаспадыня.</p>
<p>З усіх вуглоў хаты пайшлі да стала. Покуць займае самы старшы ў хаце – дзед ці бацька. З краю стала садзіцца сам гаспадар; каля яго ляжыць хлеб, каторы ён кроіць тонкімі лустамі.</p>
<p>На покуці пад абразамі, на мяккім сене, даўно ўжо стаіць гаршчок з куццёю. Дзеці бяруць з покуці па жменьцы сена і цярушаць яго па стале, а на сена засцілаюць чысценькі белы настольнік (абрус). Некалькі мінут у хаце наступае цішыня. Гаспадар хрысціцца шырока і шэпча малітву, абярнуўшыся да абразоў тварам. А цэлы рад святых важна і строга пазірае на стол. А тым часам той, хто сядзіць бліжэй каля аладак, кладзе кожнаму па аладцы, каб было чым закусіць. Па сярэдзіне стала стаіць пляшка гарэлкі. К пляшцы прытуліўся кілішак – адзін на ўсю кампанію.</p>
<p>Вось гаспадар бярэ бутэльку, здзірае пячаць і выкалупвае корак шылам ці відэльцам. Гарэлку п’юць па парадку: перш старшыя, потым малодшыя. Кожны «вялікі» лічыць сваёю павіннасцю сказаць перад тым як выпіць некалькі слоў, каб даў Бог здароўя і шчасця.</p>
<p>–	Дай Божа! – адказвае той, да каго п’юць гарэлку. На закуску ставіцца смажаная (пражаная) рыба, потым падаецца верашчака з грыбамі, таранамі і селядцамі. За мачаннем ідзе квас, за квасам ягады з разынкамі і слівамі; далей аладачкі на салодкай вадзе, за імі кісель з сытаю, за кісялём пірог або сліжы, размочаныя ў макавай вадзе, а там і куцця. Хоць пасля гэтага і не хочацца куцці, але закон дзедаўскі вымагае, каб хоць лыжку, а з’есці куцці.</p>
<p>– Ну, дзеці, пашукаеце заўтра ў сене зернят, якіх будзе больш; калі многа жыта – уродзіцца жыта, многа ячменю – будзе ячмень, аўса – авёс.</p>
<p>– От хіба наеўся! – не выцярпіць хто-небудзь з малых пасля вячэры, каб не пахваліцца. – Мо каб хто палажыў жыватом на стале, то закруціў бы на пупе!</p>
<p>Старшыя смяюцца на такую штуку малога смешніка.</p>
<p> </p>
<p><i>[1906-1907]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>