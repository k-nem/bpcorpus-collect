<div class="container">
<div class="book-utils">
<div id="qrcode"></div>
<a href="/Jakub_Kolas/Maci.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1908] -->
<!-- HEADER_FIELD FirstPublicationYear: 1906-1922; 1925-1926; 1928; 1958; 1961; 2007 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Маці -->
<h2><a href="http://knihi.com/Jakub_Kolas/">Якуб Колас</a></h2>
<h2>Маці</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Непрыветна цераз вокны</p>
<p>Ночка пазірае.</p>
<p>Ціха ў хаце. Ўся сямейка</p>
<p>Спіць, адпачывае.</p>
<p> </p>
<p>Натрудзіўшы добра рукі,</p>
<p>Натаміўшы плечы,</p>
<p>Толькі маці з вераценцам</p>
<p>Туліцца пры печы</p>
<p> </p>
<p>Ды прадзе, прадзе кудзельку.</p>
<p>Скача вераценца,</p>
<p>А за ім густыя цені</p>
<p>Бегаюць па сценцы.</p>
<p> </p>
<center>*</center>
<p> </p>
<p>На камінку гарыць корчык,</p>
<p>Злотам іскры скачуць.</p>
<p>За аконцам вецер ходзіць,</p>
<p>Глуха вербы плачуць.</p>
<p> </p>
<p>Зябнуць вербы на марозе,</p>
<p>Тулячыся к стрэсе.</p>
<p>Снегам вецер сыпле ў дзверы,</p>
<p>Ходзіць шум па лесе...</p>
<p> </p>
<p>I пад гэты шум трывожны</p>
<p>Думае старая,</p>
<p>А ўслед думкам неспакойна</p>
<p>Вецер падпявае.</p>
<p> </p>
<center>*</center>
<p> </p>
<p>I ўсё ўстала прад вачыма</p>
<p>Беднае кабеты:</p>
<p>Маладыя дні дзяціны,</p>
<p>Дзявочыя леты,</p>
<p> </p>
<p>Радасць жыцця і нягоды,</p>
<p>Сваркі, трасяніна –</p>
<p>Ўсё, чым жыцце напаткае</p>
<p>Ў цяжкую часіну.</p>
<p> </p>
<p>Ўсё прыпомнілася беднай, –</p>
<p>Горка, цяжка стала,</p>
<p>Галаву набок схіліла,</p>
<p>Прасці перастала.</p>
<p> </p>
<center>*</center>
<p> </p>
<p>Вось і муж усплыў на думу –</p>
<p>Рана смерць скасіла!</p>
<p>Дробных дзетак ён пакінуў –</p>
<p>Без пары магіла!</p>
<p> </p>
<p>Жыў ён бедна. Спадзяваўся</p>
<p>Свой прыдбаць куточак,</p>
<p>Хату вывесці, зямелькі</p>
<p>Прыкупіць шматочак,</p>
<p> </p>
<p>Бо агоркнуў хлеб батрацкі,</p>
<p>Жыцце пад’ярэмна...</p>
<p>Ды не выйшаў з-пад няволі,</p>
<p>Біўся век дарэмна!</p>
<p> </p>
<center>*</center>
<p> </p>
<p>Гасне корчык на камінку,</p>
<p>Пацямнела ў хаце,</p>
<p>Поўнач пеўні пракрычалі,</p>
<p>Але не спіць маці.</p>
<p> </p>
<p>Цягне нітку. Вераценца,</p>
<p>З рук упаўшы, грукне,</p>
<p>Ды нясмела, як убогі,</p>
<p>Ў дзверы вецер стукне.</p>
<p> </p>
<p>Думкі думку падганяюць,</p>
<p>Не даюць спакою,</p>
<p>Ўсё лятаюць над кабетай</p>
<p>Нуднай чарадою.</p>
<p> </p>
<center>*</center>
<p> </p>
<p>Уздыхнула цяжка маці,</p>
<p>Аб сынку гадае,</p>
<p>Што ў астрозе, ў паняверцы</p>
<p>Кару адбывае.</p>
<p> </p>
<p>I за што? У толк не возьме</p>
<p>Бедная кабета</p>
<p>Ні законаў гэтых мудрых,</p>
<p>Ні парадкаў свету.</p>
<p> </p>
<p>Вецер вые за вугламі,</p>
<p>Ў коміне галосіць.</p>
<p>Куды толькі думка тая</p>
<p>Матку не заносіць!</p>
<p> </p>
<p>Зябнуць вербы на марозе,</p>
<p>Глуха лес гамоніць.</p>
<p>Думка думку выклікае,</p>
<p>Думка думку гоніць.</p>
<p> </p>
<p>[1908]</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>