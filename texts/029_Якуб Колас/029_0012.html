<div class="container">
<div class="book-utils">
<div id="qrcode"></div>
<a href="/Jakub_Kolas/Symon-muzyka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: 1911-1918; 1924-1925 -->
<!-- HEADER_FIELD FirstPublicationYear: 1925 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Паэмы -->
<!-- HEADER_FIELD StyleGenre: мастацкі/паэма -->
<!-- HEADER_FIELD Title: Сымон-музыка -->
<h2><a href="http://knihi.com/Jakub_Kolas/">Якуб Колас</a></h2>
<h2>Сымон-музыка</h2>
<div style="height: 3rem"></div>
<!-- TOC_BEGIN -->
<a href="#chapter1">ЧАСТКА ПЕРШАЯ</a><br/>
  <a href="#chapter2">I</a><br/>
  <a href="#chapter3">II</a><br/>
  <a href="#chapter4">III</a><br/>
    <a href="#chapter5">Песня аб званох</a><br/>
  <a href="#chapter6">IV</a><br/>
  <a href="#chapter7">V</a><br/>
<a href="#chapter8">ЧАСТКА ДРУГАЯ</a><br/>
  <a href="#chapter9">I</a><br/>
  <a href="#chapter10">II</a><br/>
  <a href="#chapter11">III</a><br/>
  <a href="#chapter12">IV</a><br/>
  <a href="#chapter13">V</a><br/>
<a href="#chapter14">ЧАСТКА ТРЭЦЯЯ</a><br/>
  <a href="#chapter15">I</a><br/>
  <a href="#chapter16">II</a><br/>
  <a href="#chapter17">III</a><br/>
  <a href="#chapter18">IV</a><br/>
  <a href="#chapter19">V</a><br/>
<a href="#chapter20">ЧАСТКА ЧАЦВЁРТАЯ</a><br/>
  <a href="#chapter21">I</a><br/>
  <a href="#chapter22">II</a><br/>
  <a href="#chapter23">III</a><br/>
  <a href="#chapter24">IV</a><br/>
  <a href="#chapter25">V</a><br/>
<a href="#chapter26">ЧАСТКА ПЯТАЯ</a><br/>
  <a href="#chapter27">I</a><br/>
  <a href="#chapter28">II</a><br/>
  <a href="#chapter29">III</a><br/>
  <a href="#chapter30">IV</a><br/>
  <a href="#chapter31">V</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<p> </p>
<div class="EPIGRAPH">
<p>Беларускай моладзі</p>
<p>сваю паэму прысвячаю.</p>
<p>Аўтар.</p>
</div>
<div class="CLEAR"></div>
<p> </p>
<p> </p>
<p> </p>
<p>Ад роднае зямлі, ад гоману бароў,</p>
<p>Ад казак вечароў,</p>
<p>Ад песень дудароў,</p>
<p>Ад светлых воблікаў закінутых дзяцей,</p>
<p>Ад шолаху начэй,</p>
<p>Ад тысячы ніцей,</p>
<p>якіх аснована і выткана жыццё</p>
<p>І злучана быццё і небыццё, –</p>
<p>Збіраўся скарб, струменіўся няспынна,</p>
<p>Вясёлкавым ірдзеннем мне спяваў,</p>
<p>І выхаду шукаў</p>
<p>Адбітак родных з’яў</p>
<p>У словах-вобразах, у песнях вольнаплынных.</p>
<p>І гэты скарб, пазычаны, адбіты,</p>
<p>У сэрцы перажыты</p>
<p>І росамі абмыты</p>
<p>Дзянніц маіх, дзянніц маіх мінулых,</p>
<p>Для вас, душою чулых,</p>
<p>Як доўг, як дар,</p>
<p>Дае пясняр.</p>
<p> </p>
<p> </p>
<p> </p>
<p> </p>
<p> </p>
<h3><a id="chapter1"></a>ЧАСТКА ПЕРШАЯ</h3>
<p> </p>
<p> </p>
<h4><a id="chapter2"></a>I</h4>
<p> </p>
<p>На галіне</p>
<p>Пры даліне</p>
<p>Ліст на дрэве марна гіне:</p>
<p>Ліст зялёны, ды ўмірае.</p>
<p>Ліпа, матухна старая,</p>
<p>Ой, сыночка свайго скіне!</p>
<p>Ён пахілы,</p>
<p>Ён нямілы,</p>
<p>У сям'і не мае сілы:</p>
<p>Тым нялюбы, што адметны,</p>
<p>І браты з ім непрыветны –</p>
<p>Мусіць, лёс такі пастылы.</p>
<p>Пад каронай –</p>
<p>Парасонам</p>
<p>Ліпы пышнай і зялёнай –</p>
<p>Адзінокі колас жыта</p>
<p>Рос замкнёна і забыта,</p>
<p>Адарваны ад загона.</p>
<p>– Мілы браце!</p>
<p>Ў чужой хаце</p>
<p>Не нажыць табе багацця, –</p>
<p>Ліст сіротцы спагадае: –</p>
<p>І вясенька маладая</p>
<p>Для цябе – у вечнай страце.</p>
<p>– Так, мне трудна –</p>
<p>Тут нялюдна,</p>
<p>Я тут згіну неабудна,</p>
<p>Ды твой, лісцік, лёс больш цяжкі:</p>
<p>Ты ў сваёй сям'і без ласкі,</p>
<p>Бы не родны, а прыблудны.</p>
<p> </p>
<p>– Ото ж хлопец урадзіўся!</p>
<p>І ў каго ж удаўся ён?..</p>
<p>Ну, куды ты ўтарапіўся?..</p>
<p>Лепш бы ты не жыў, Сымон...</p>
<p>Уй, няўклюда, мухамора!..</p>
<p>Грэх адзін з ім, адно гора. –</p>
<p>Не адзін раз чуў папрокі</p>
<p>Ад бацькоў сваіх хлапчук.</p>
<p>А за што, за што нарокі?</p>
<p>З-за чаго той злосны гук?</p>
<p>І завошта б'юць малога</p>
<p>І чапляюцца чаго?</p>
<p>Ну, скажыце: што благога</p>
<p>У тых забаўках яго?</p>
<p>Хіба грэх складаць казанкі</p>
<p>Або песенькі? Чаму?</p>
<p>Але ж гэтыя спяванкі</p>
<p>Так і чуюцца яму:</p>
<p>«Я насыплю горку</p>
<p>Жоўтага пясочку;</p>
<p>Правяду разорку</p>
<p>Беленькім кіёчкам.</p>
<p>Шу-шу-шу! – пясочак</p>
<p>Шурхнуў залаценькі.</p>
<p>Пясок – мой дружочак,</p>
<p>Дробненькі-драбненькі.</p>
<p>На пясочку зайкі</p>
<p>Кідаюць слядочкі...</p>
<p>Ой, якія байкі</p>
<p>Баюць мне пясочкі!»</p>
<p>Хіба ж грэх казаць пра гэта?</p>
<p>Чаго ж сварацца бацькі?</p>
<p>Песняй сэрцайка сагрэта,</p>
<p>Казкай ясняцца дзянькі.</p>
<p>«Мусіць, я, дапраўды, ліха», –</p>
<p>Сам сабе казаў Сымон</p>
<p>І чагось смяяўся ціха</p>
<p>Ды спяваў, званіў, як звон</p>
<p>Той стары, што са званіцы</p>
<p>Адбіваў таемны зык</p>
<p>Ды каціўся за крыніцы</p>
<p>І дзесь там жалобна нік.</p>
<p>А ён слухае – ні слоўка,</p>
<p>Бы застыне, бы засне,</p>
<p>І сама сабой галоўка</p>
<p>Заварушыцца, кіўне</p>
<p>У тахт нейкім дзіўным спевам,</p>
<p>Што звіняць вакол яго,</p>
<p>І ласкаючым павевам</p>
<p>Песціць, гойдае ўсяго;</p>
<p>Аж захопіць дух блазноце</p>
<p>Нейкі радасны парыў,</p>
<p>І ў самоце-адзіноце</p>
<p>Песні, байкі ён тварыў.</p>
<p>У яго быў свет цікавы,</p>
<p>Свае вобразы, жыццё,</p>
<p>І ў душы яго ўсе з'явы</p>
<p>Сваё мелі адбіццё.</p>
<p>Ён і рэха сваё кліча</p>
<p>І размову вядзе з ім...</p>
<p>Меў яшчэ ён такі звычай –</p>
<p>Гаманіць з сабой самім.</p>
<p>На смех хлопца падымаюць:</p>
<p>– Вось дурубала, даўбня! –</p>
<p>І ў патыліцу штаўхаюць,</p>
<p>Бы не хлопец, а шчаня.</p>
<p>А ён нават не заплача,</p>
<p>Толькі голаву прыгне,</p>
<p>Як яго рука лядача</p>
<p>Неспадзеўна штурхане.</p>
<p>Адбяжыць, бядак, у страсе,</p>
<p>Разважаць пачне тады:</p>
<p>Можа ён у гэтым часе</p>
<p>Натварыў якой бяды?</p>
<p>Мо зняважыў ён старога?</p>
<p>Мо на ўсіх пайшоў адзін?</p>
<p>І не ведае нічога, –</p>
<p>Ні праступку, ні прычын.</p>
<p>Так, і праўда: непадобны</p>
<p>Быў Сымонка да другіх:</p>
<p>Гэты быў хлапчук асобны.</p>
<p>У яго вачох жывых</p>
<p>Думка нейкая бліскала,</p>
<p>Утаропіцца, глядзіць,</p>
<p>І на губках смех, бывала,</p>
<p>Заблукае, задрыжыць;</p>
<p>Пазірае і ўнікае –</p>
<p>Так аддасца марам ён,</p>
<p>Ды знячэўку запытае:</p>
<p>– Чаго, мама, стогне звон? –</p>
<p>О, звон гэты быў цікавы,</p>
<p>Незвычайны звон, стары.</p>
<p>Пра якія ж гэта справы</p>
<p>Ён там бомкае ўгары?</p>
<p>Чаго так у засмучэнні</p>
<p>Будзіць там тыя лясы?</p>
<p>І Сымонка ў захапленні</p>
<p>Ловіць звону галасы,</p>
<p>Бо як толькі звон зазвоніць,</p>
<p>Як завойкае ўвышы, –</p>
<p>Адгукнуцца, загамоняць</p>
<p>Струны ўсе яго душы.</p>
<p>Сэрца ў хлопчыка заб'ецца,</p>
<p>Сам увесь ён задрыжыць,</p>
<p>І сама душа, здаецца,</p>
<p>Услед звону паляціць, –</p>
<p>Так узрушыцца хлапчынка,</p>
<p>І тады, нібы праз сон,</p>
<p>Штось мільгнецца на хвілінку,</p>
<p>Але што – не ўцяміць ён</p>
<p>І не можа даць назовы,</p>
<p>Што чуваць у тых званох,</p>
<p>Бо ўлавіць там сэнсу мовы,</p>
<p>Адгадаць яе не мог,</p>
<p>Але чуў ён, чуў душою,</p>
<p>Сэрцам чуткім і жывым</p>
<p>У тым звоне штось такое,</p>
<p>Што жыло і ў ім самым.</p>
<p>Ды ніхто не знаў тых струнаў,</p>
<p>Патайных ніцей душы,</p>
<p>Што злучаюць гук пярунаў</p>
<p>З немым голасам цішы;</p>
<p>Бо і ў той цішы зацятай</p>
<p>Ёсць і голас, і свой твар,</p>
<p>Разнастайны і багаты,</p>
<p>Поўны музыкі і чар.</p>
<p>Бедны хлопчык быў загнаны,</p>
<p>У бацькоў нялюбы сын,</p>
<p>Бо відочныя заганы</p>
<p>І меў толькі ён адзін.</p>
<p>Не такі, як усе дзеці,</p>
<p>Нейкі вырадак, дзіўны,</p>
<p>Нёс віну за ўсё на свеце,</p>
<p>Вінаваты без віны.</p>
<p>З ім і дзеці не дружылі,</p>
<p>Не прымалі да гульні,</p>
<p>І ў самоце прахадзілі</p>
<p>Веснавыя яго дні.</p>
<p>І любіў ён адзіноту,</p>
<p>Бо так лепей было жыць:</p>
<p>Тут ён мог сабе ў ахвоту</p>
<p>Песні пець і гаманіць.</p>
<p>Вось улетку дык раздольна:</p>
<p>Выйдзе з хаты ў поле, луг;</p>
<p>Цёпла ўсюды і прывольна,</p>
<p>Сонца многа, чысты дух.</p>
<p>На каменьчык сядзе ў збожжы,</p>
<p>Не схіснецца і маўчыць,</p>
<p>Ловіць сэрцам спеў прыгожы,</p>
<p>Як жытцо загаманіць,</p>
<p>Як зазвоняць, заіграюць</p>
<p>Мушкі, конікі, жучкі,</p>
<p>І галоўкай заківаюць,</p>
<p>Засмяюцца васількі.</p>
<p>Спеў у сэрцы адклікаўся,</p>
<p>І так добранька было,</p>
<p>Што Сымонка сам смяяўся,</p>
<p>Ўсё смяялася, цвіло.</p>
<p>Заміраў тады хлапчынка,</p>
<p>І здавалася яму,</p>
<p>Што ён знае, як травінка</p>
<p>Сваю думае думу,</p>
<p>Што гаворыць жытні колас,</p>
<p>І аб чым шуміць ячмень,</p>
<p>І чаго спявае ўголас</p>
<p>Мушка, конік, авадзень,</p>
<p>Што ўгары над срэбрам жыта</p>
<p>Пяе жаваранак той</p>
<p>Так прыгожа-самавіта,</p>
<p>І зачым у высь блакіту</p>
<p>Ідзе ветрык пехатой,</p>
<p>У высь тую, дзе хмурынкі</p>
<p>Над зямлёй плятуць вянкі...</p>
<p>Ці ж не мілыя часінкі?</p>
<p>Ці ж не слаўныя дзянькі?</p>
<p>Замляваў увесь Сымонка,</p>
<p>Як увосень жураўлі</p>
<p>Крык музычны роняць звонка</p>
<p>Над прасторамі зямлі.</p>
<p>Шнур жывы, загнуты крукам,</p>
<p>Ледзь чарнеецца ўгары,</p>
<p>І ўсё стада з смелым гукам</p>
<p>Журавель вядзе стары;</p>
<p>Плыўка, згодна ходзяць крылы,</p>
<p>Як адно, у тахт адзін –</p>
<p>Пакідаюць край свой мілы,</p>
<p>Родны кут глухіх лядзін.</p>
<p>Шнур знікае, тоне ў багне</p>
<p>Мора сіняга нябёс,</p>
<p>У прастор і хлопчык прагне:</p>
<p>Там другі, напэўна, лёс.</p>
<p>І ён доўга, нерухомы,</p>
<p>Там стаіць і ўсё глядзіць</p>
<p>У край светлы, невядомы,</p>
<p>Дзе знікала тая ніць</p>
<p>Вольных пташак на ўсю зіму...</p>
<p>Ну, прашчайце да вясны!..</p>
<p>Поле, неба прад вачыма,</p>
<p>І ўжо крыкі не чутны.</p>
<p>Так і жыў ён, гадаваўся,</p>
<p>Бы пры сцежцы той гарох:</p>
<p>Сам з сабою забаўляўся,</p>
<p>Бегаў, бавіўся ў палёх</p>
<p>І размовы вёў з жытамі</p>
<p>І складаў ён песні дню,</p>
<p>З матылькамі, бы з братамі,</p>
<p>Час дзяліў свой і гульню.</p>
<p> </p>
<p> </p>
<h4><a id="chapter3"></a>II</h4>
<p> </p>
<p>Несупыннай хваляй плыні</p>
<p>За парою йшла пара,</p>
<p>І прабіла час хлапчыне</p>
<p>Гнаць у поле са двара.</p>
<p>Ён праслухаў навучанку,</p>
<p>Як быць добрым пастухом,</p>
<p>Справіў пугу-павіванку,</p>
<p>Вузлы вывязаў гурком</p>
<p>І пагнаў авечкі ў поле</p>
<p>На папары і на ролі.</p>
<p>Ён цяпер глядзеў больш стала:</p>
<p>Ён – асоба, пастушок,</p>
<p>Нават права меў на сала</p>
<p>І на цёплы кажушок.</p>
<p>Добра ў полі: волі многа</p>
<p>І прастору-шырыні,</p>
<p>Вабяць далі там малога,</p>
<p>Як прынадныя агні.</p>
<p>Што ёсць там, за тым, унь, гаем,</p>
<p>Дзе зляглі нябёс вянцы?</p>
<p>Новы край і край за краем</p>
<p>І краі ва ўсе канцы!</p>
<p>І снуецца думка тая,</p>
<p>Каб пашырыць свой прастор;</p>
<p>Думка ўсюды залятае:</p>
<p>За :сяло, за хвалі гор</p>
<p>І на хмаркі кіне вока,</p>
<p>Што, як гусанькі, плылі,</p>
<p>Запытае, як далёка</p>
<p>Тое сонца ад зямлі.</p>
<p>Як глыбок той прастор немы,</p>
<p>І ці мерыў яго хто?</p>
<p>І адкажа па-сваему:</p>
<p>Вёрст напэўна будзе сто!</p>
<p>І яшчэ было чым міла</p>
<p>Тое поле хлапчуку,</p>
<p>Гэта тым, што дзед Курыла</p>
<p>Там яго трымаў руку.</p>
<p>Гэты дзед – пастух гуртовы,</p>
<p>Слаўны дзед, дзядок – душа,</p>
<p>Гаваркі, мастак на словы,</p>
<p>І любіў ён малыша!</p>
<p>Не смяяўся дзед з Сымонкі,</p>
<p>Не ўсчуваў яго ні-ні,</p>
<p>Частаваў з свае скарбонкі,</p>
<p>Бавіў цэлыя з ім дні.</p>
<p>Забяруцца ў цень пад грушу</p>
<p>І гаворку распачнуць.</p>
<p>Тут Сымонка сваю душу</p>
<p>Мог прад дзедам разгарнуць,</p>
<p>Запытаць пра сёе-тое</p>
<p>Дзедку добрага свайго,</p>
<p>Бо Сымон не меў спакою –</p>
<p>Ўсё цікавіла яго.</p>
<p>– Дзедка, чуеш: во – спявае!</p>
<p>Ці ж не чуеш, дзедка? вунь!</p>
<p>– Гэта здань твая такая:</p>
<p>Адхрысціся, хлопча, плюнь!</p>
<p>– Як то здань? А ты паслухай! –</p>
<p>Дзед схіляе галаву,</p>
<p>Шапкай круглай, аблавухай</p>
<p>Чуць не ўлазячы ў траву.</p>
<p>– Не, не чую! – Ото дзедка!</p>
<p>Мусіць, ты зусім аглух:</p>
<p>То ж спявае з кветкай кветка! –</p>
<p>Вочы вырачыць пастух,</p>
<p>На Сымонку пазірае:</p>
<p>– Ой, хітрэц! ото лайдак:</p>
<p>Чаго ён ні выдумляе!</p>
<p>Бач, знайшоў якіх спявак!</p>
<p>– Хіба ж краскі не спяваюць?</p>
<p>– А які ўжо іх там спеў?</p>
<p>Краскі голасу не маюць:</p>
<p>Пройдзе ветрыку павеў,</p>
<p>Закалышуцца – не ўчуеш...</p>
<p>Кінь ты, хлопча, мары сніць!</p>
<p>– Ат, дзядуня, ты жартуеш,</p>
<p>Каб малога падражніць!</p>
<p>– Ой, дзіўны ты, – дзед гаворыць</p>
<p>І пакруціць галавой,</p>
<p>А Сымон сваё гуторыць,</p>
<p>Гледзючы ўдаль прад сабой.</p>
<p>– Дзед, зірні: куды-та хмаркі</p>
<p>Унь ідуць, ідуць, як дым?</p>
<p>Там так добра, вольна, ярка,</p>
<p>А яны ідуць. Ці ім</p>
<p>Надта горача ад сонца?</p>
<p>Ці іх гоніць хто адтуль?</p>
<p>Ці ім блага там бясконца?</p>
<p>І скажы, дзядок, адкуль</p>
<p>Хмаркі гэтыя выходзяць?</p>
<p>– Эх, дзівак ты! – кажа дзед. –</p>
<p>Што за мыслі ў цябе бродзяць?</p>
<p>Так утворан гэты свет:</p>
<p>Грэе сонца, ходзяць хмары,</p>
<p>Носяць снег і дождж і гром,</p>
<p>Ночкай вынікнуць Стажары,</p>
<p>І бяздонныя амшары</p>
<p>Зоркі высцелюць руном</p>
<p>Ды на поўдзень ад паўночы</p>
<p>Шлях праложаць без прысад,</p>
<p>А куды, куды ён крочыць,</p>
<p>Хто адкажа табе, брат?</p>
<p>Вее вецер і сціхае,</p>
<p>Як увойдзе ў берагі;</p>
<p>Па зіме вясна ўбірае</p>
<p>Твар зямлі, лясы, лугі;</p>
<p>І прачнецца ўсё дазвання,</p>
<p>Жыццё ўзбудзіцца ў зямлі,</p>
<p>І без нашага пытання</p>
<p>Колас вырасце ў раллі.–</p>
<p>Хлопчык слова не прароніць,</p>
<p>Дзеду ў вочы ён глядзіць</p>
<p>І галоўку чуць прыклоніць,</p>
<p>Не варушыцца, маўчыць.</p>
<p>– Не, дзядок! не тое, дзедку!</p>
<p>А ты вось скажы: чаму</p>
<p>Вецер песні пяе ўлетку,</p>
<p>Плача ж жаласна ўзіму?</p>
<p>– Схамяніся, Бог з табою!</p>
<p>Унь ужо аб чым спытаў! –</p>
<p>І круціў дзед галавою,</p>
<p>І плячыма паціскаў.</p>
<p>– Вось дык хлопец! скуль узяўся?</p>
<p>Не, сапраўды ты дзіўны:</p>
<p>Ці разумным ты прыўдаўся,</p>
<p>Ці з уроды ўжо дурны?</p>
<p>Не: з цябе, відаць, штось выйдзе...</p>
<p>Кінь ты гэтую думу –</p>
<p>Усё будзе ў сваім відзе,</p>
<p>Сам пазнаеш, што й чаму.</p>
<p>Вось каб ты вучыўся змаля,</p>
<p>Кніжку ў рукі б даць табе! –</p>
<p>Дзед і хлопчык замаўкалі,</p>
<p>Кожны думаў па сабе.</p>
<p>Раз Сымонку давялося</p>
<p>Чуць, як граюць дудары,</p>
<p>І яму тады здалося,</p>
<p>Што да гэтае пары</p>
<p>Ён дзіцятка быў дурное,</p>
<p>Што не жыў ён, а блукаў,</p>
<p>Што цяпер пазнаў ён тое,</p>
<p>Чаго шчыра так шукаў.</p>
<p>Слухаў хлопчык тое гранне,</p>
<p>Пад сабой не чуў зямлі,</p>
<p>Бо ў тых зыках чаравання</p>
<p>Спевы ўласныя плылі,</p>
<p>Струны сэрца ў ім дрыжалі,</p>
<p>Як дрыжыць блісканне зор</p>
<p>У надземнай цёмнай далі,</p>
<p>І музыкам падпявалі</p>
<p>І ляцелі на прастор</p>
<p>У салодкім заміранні</p>
<p>Ясным зоркам на спатканне.</p>
<p>Дудары ўсё перайгралі,</p>
<p>Дальш у свет яны пайшлі,</p>
<p>А ў душы яшчэ спявалі</p>
<p>Зыкі дзіўныя, плылі,</p>
<p>Разрасталіся й далёка</p>
<p>Душу вабілі сабой</p>
<p>І няслі яе высока</p>
<p>Над гаротнаю зямлёй.</p>
<p>Зыкі душу напаўнялі,</p>
<p>І, куды б ён ні пайшоў,</p>
<p>Над ім гралі і спявалі</p>
<p>Дуды, песні дудароў.</p>
<p>Разоў пяць губляў авечкі,</p>
<p>Шкоды ў полі нарабіў,</p>
<p>Здрасаваў шнуроў тры грэчкі,</p>
<p>Вератнік аўса прыбіў!</p>
<p>І за тое ж дасталося</p>
<p>Ад суседзяў, ад бацькоў.</p>
<p>Многа выцерпець прыйшлося</p>
<p>Папіханак, кулакоў!</p>
<p>Толькі ж хлопчык не чуў болю,</p>
<p>І не тым занят быў ён:</p>
<p>Зыкі смутку, песні волі</p>
<p>Чуў хлапчук з усіх старон.</p>
<p>І цяпер, як непрытомны,</p>
<p>Стаў на гонях і стаіць,</p>
<p>Як выгнаннік, як бяздомны,,</p>
<p>Што не мае дзе схіліць</p>
<p>Галаву сваю сірочу,</p>
<p>І надзей у ім няма.</p>
<p>Сам хлапчук не знаў, што хоча,</p>
<p>Дзе, аб чым яго дума.</p>
<p>Ён не ведаў, што з ім стала –</p>
<p>Сэрца поўніў нейкі спеў,</p>
<p>Думка дзесь не тут блукала,</p>
<p>Дух як бы кудысь зляцеў.</p>
<p>– Эй, Сымон... Заснуў, ці што ты?</p>
<p>– А, то ты... Ах, мой дзядок!..</p>
<p>– Дзе ж авечкі... Ой, блазнота...</p>
<p>Ну, й дадуць табе, браток! –</p>
<p>Тут Сымон ахамянуўся,</p>
<p>Бегчы кінуўся кулём.</p>
<p>– Стой! куды ты?.. Не ачнуўся!</p>
<p>Унь авечкі, за аўсом! –</p>
<p>«Збілі хлопца зусім з тропу,</p>
<p>Як ён рух яшчэ схаваў?</p>
<p>Б’юць, як цэпам тым па снопу!» –</p>
<p>Дзед з сабою разважаў.</p>
<p>– Ну, што думаў, брат Сымоне?</p>
<p>– Ах, дзядуня, любы мой!</p>
<p>Дудары тут шлі сягоння...</p>
<p>Як жа гралі! а-ё-ёй!</p>
<p>– Дудары? – стары спытаўся: –</p>
<p>Гм!.. дык унь што... пачакай!</p>
<p>Ты, відаць, не просты ўдаўся,</p>
<p>Дам табе я нешта... грай!</p>
<p>Вось, пакуль што, мой бядача,</p>
<p>Дудку дам табе я ў дар:</p>
<p>Ты – музыка, брат, няйнача,</p>
<p>Будзеш некалі дудар. –</p>
<p>Расхінуў тут дзед халат</p>
<p>Ды з кішэні-бакавушкі</p>
<p>Выняў дудку-весялушку</p>
<p>І зайграў на гэты лад:</p>
<p>«Свінні ў рэпе,</p>
<p>Свінні ў рэпе,</p>
<p>Парасяты ў грэчцы,</p>
<p>А музыка</p>
<p>Без языка</p>
<p>Каля печы трэцца!..»</p>
<p>І яшчэ дзед разоў пару</p>
<p>Спрытна пальцамі прабег.</p>
<p>У Сымонкі ў вочках, твару</p>
<p>Бегаў ціхі-ціхі смех.</p>
<p>Ён, працягшы сваю ручку,</p>
<p>Вочак з дзеда не спускаў.</p>
<p>– На, Сымоне, маеш штучку!</p>
<p>Грай здаровы! – дзед сказаў.</p>
<p>Як бы дар які там з неба,</p>
<p>Дудку тую ўзяў Сымон.</p>
<p>– Намачыць яе, брат, трэба:</p>
<p>Галаснейшы будзе тон.</p>
<p> </p>
<p> </p>
<h4><a id="chapter4"></a>III</h4>
<p> </p>
<p>Непрыхільны, як сіротка,</p>
<p>Не прыласканы нікім,</p>
<p>Ведаў хлопчык, як салодка</p>
<p>Жыць вось так, сабой самім.</p>
<p>На Сымонку даўно ў хаце</p>
<p>Ўсе махнулі ўжо рукой.</p>
<p>Не радзіцца б лепш дзіцяці</p>
<p>З такой чуткаю душой</p>
<p>У куточках, дзе спрадвеку</p>
<p>Беднасць лютая гняце.</p>
<p>Цяжка жыць у цемнаце,</p>
<p>У знявазе чорнай, здзеку,</p>
<p>Дзе адбітак свой з-за хлеба</p>
<p>Накладае талака,</p>
<p>Дзе так пільна праца трэба,</p>
<p>Плечы моцныя, рука,</p>
<p>Дзе рот лішні на прымеце,</p>
<p>І так топчацца сям'ёй, –</p>
<p>Лепш бы там не жыць на свеце</p>
<p>Дзеткам з чуткаю душой!</p>
<p>І Сымонка чуў і бачыў,</p>
<p>Як крыўляліся дзядзькі,</p>
<p>Ведаў, што ў сям'і ён значыў;</p>
<p>Нават родныя бацькі</p>
<p>Папракалі сына хлебам</p>
<p>Пры абедзе за сталом.</p>
<p>Ён – завала, ён – нязгрэба,</p>
<p>Ён радзіўся гультаём!</p>
<p>Горка стане бедачыне,</p>
<p>Не прыхіліцца нідзе,</p>
<p>Тады толькі жаль астыне,</p>
<p>Як пажаліцца дудзе.</p>
<p>На прыволлі, сеўшы ў полі,</p>
<p>Смутна стане хлопчык граць;</p>
<p>Льюцца, таюць зыкі болю,</p>
<p>Аж калоцяцца, дрыжаць</p>
<p>Ды заплачуць, затрасуцца,</p>
<p>Капнуць дробнымі слязьмі,</p>
<p>То ўгару яны памкнуцца,</p>
<p>То зноў нікнуць па зямлі</p>
<p>І жалобна заміраюць</p>
<p>Немай жальбаю глушы,</p>
<p>То зноў ціха зачынаюць</p>
<p>Гоман сэрца і душы. –</p>
<p>– Ось, глядзеце, здольна грае,</p>
<p>Як дудар той запраўскі!</p>
<p>Так, галубкі, выцінае,</p>
<p>Што рве сэрца на кускі. –</p>
<p>Смутак жнеек тых апране,</p>
<p>Разагнуцца і стаяць,</p>
<p>Як Сымон на дудцы стане</p>
<p>Жальбу сэрца выяўляць, –</p>
<p>Так жа грае ён прыгожа</p>
<p>Серп застыне ў іх руках</p>
<p>І павісне жменька збожжа</p>
<p>На разогнутых плячах.</p>
<p>Але дудка замірае,</p>
<p>Як бы той дзявочы ўздых,</p>
<p>І паволі заціхае</p>
<p>У прасторах дзесь пустых.</p>
<p>Граў Сымонка, а дзед слухаў</p>
<p>І ківаў у тахт яму,</p>
<p>Як бы ён з вялікай скрухай</p>
<p>Думаў нейкую думу.</p>
<p>– Добра граеш, хвацка граеш! –</p>
<p>Дзед, ачнуўшыся, казаў: –</p>
<p>І вялікі талент маеш!..</p>
<p>Я, брат, зразу адгадаў,</p>
<p>Што музыкам ты радзіўся...</p>
<p>Малайчына ты, Сымон!</p>
<p>Адно б толькі не пабіўся</p>
<p>І ты сам, як той твой звон. –</p>
<p>Здрыгануўся хлопчык злёгку,</p>
<p>К дзеду ціснецца бачком,</p>
<p>Такі шчупленькі ён, крохкі,</p>
<p>Вочкі ж бліскаюць агнём.</p>
<p>І хлапчынка не стрымаўся:</p>
<p>– Не, дзед, будзеш рагатаць...</p>
<p>Я даўно, дзядок, збіраўся</p>
<p>Дзеду нештачка сказаць,</p>
<p>Ды ніяк не прыбяруся,</p>
<p>Не асмелюся ніяк –</p>
<p>Смеху дзедава баюся!</p>
<p>– Эх, Сымон! ото дзівак!</p>
<p>Праўда: молада-зялёна!..</p>
<p>Ах, каб ты здаровы рос! –</p>
<p>Да сябе ўзяў дзед Сымона,</p>
<p>За плячук яго патрос.</p>
<p>– Ну, расказвай! кажы смела,</p>
<p>Мой музыка малады:</p>
<p>Што ў цябе там зноў наспела?</p>
<p>Можа песня для дуды?</p>
<p>– Вось што ўперад я спытаю:</p>
<p>Дзед! Ці чуе зямля боль,</p>
<p>Як па ёй саха крывая</p>
<p>Робіць боразны і роль?</p>
<p>Як зямельку конік топча,</p>
<p>Ці баліць ёй? ці чутно?</p>
<p>– Мудра ты пытаеш, хлопча, –</p>
<p>Проста слухаць мне дзіўно!</p>
<p>Не, не чуе, бо не жыва:</p>
<p>Хіба можа чуць пясок?</p>
<p>Заўсягды зямля маўкліва:</p>
<p>Як ні бі яе – маўчок! –</p>
<p>Змоўк Сымонка і прыгнуўся,</p>
<p>Цень задумы на ім лёг;</p>
<p>Ён у думках зноў замкнуўся</p>
<p>Ды скуб траўку каля ног.</p>
<p>– Не, дзядок: а мне здаецца,</p>
<p>Што яна такі жыва,</p>
<p>Бо адкуль усё бярэцца:</p>
<p>Краскі, дзерава, трава?</p>
<p>Ўсё з зямелькі, дзедка мілы!</p>
<p>Хто ж іх корміць, дарагі?</p>
<p>Хто дае ім моцы, сілы?</p>
<p>Як, з чаго растуць лугі?</p>
<p>І чаго зямля так сумна</p>
<p>Познай восенню, зімой?</p>
<p>І чаму прыветна, шумна</p>
<p>І так весела вясной?</p>
<p>Бо яна, відаць, штось знае,</p>
<p>Бо яна жыве, дзядок.</p>
<p>Ўсё жыве і душу мае:</p>
<p>Краска, дрэва і жучок...</p>
<p>– Хто ж яго, Сымонка, знае,</p>
<p>І не нам судзіць аб тым:</p>
<p>Гэта справа – патайная,</p>
<p>Не мне розумам дурным</p>
<p>Гэты белы свет тлумачыць,</p>
<p>Бо хто ж я? сляпы мужык!</p>
<p>Мо твой розум далей бачыць,</p>
<p>Мо ты ў праўду глыбей ўнік,</p>
<p>А стары ўжо, бач, дурнее,</p>
<p>Як за семдзесят залез.</p>
<p>– Ты зірні, дзед, унь чарнее, –</p>
<p>Паказаў хлапчук на лес, –</p>
<p>Пара хвоек так прыгожа,–</p>
<p>Ты прыгледзься добра к ім...</p>
<p>Ці не праўда, як не схожа</p>
<p>Адно дзерава з другім?</p>
<p>Тая хвоя, што пры полі,</p>
<p>Бач, стаіць як важны пан,</p>
<p>Разгарнуўшы на прыволлі</p>
<p>Свае лапы, бы каптан;</p>
<p>А другая, небарака,</p>
<p>Пахілілася наніз,</p>
<p>Стан пагнуўся, як кульбака,</p>
<p>І верх жудасна абвіс.</p>
<p>А чаму? У іх дзве долі –</p>
<p>Лёс няроўнага жыцця...</p>
<p>– Ну, Сымон: не чуў ніколі,</p>
<p>Каб тваіх гадкоў дзіця</p>
<p>Ды так мудра разважала,</p>
<p>Толькі ведаеш, браток:</p>
<p>Мне здаецца ўсё, што мала</p>
<p>Пажывеш ты, галубок,</p>
<p>Бо не любяць свет і людзі,</p>
<p>Каб іх тайнасці пазнаць,</p>
<p>Каб заглянуць у іх грудзі</p>
<p>І зняць тайнасці пячаць...</p>
<p>Ну, а што ж ты мне, старому,</p>
<p>Думаў, хлопчыку, сказаць?</p>
<p>– Тое, дзедку, што нікому –</p>
<p>Табе толькі можна знаць.</p>
<p>– Дзякуй, хлопча, за увагу,</p>
<p>Надта рады, мой каток!</p>
<p>Сядзь бліжэй, а я прылягу,</p>
<p>Бо штось ные трохі бок...</p>
<p>Эхе-хе, брат! адспявана</p>
<p>Мая песня, дый пара –</p>
<p>Ўсё нутро ўжо папсавана,</p>
<p>Чуць трымаецца кара.–</p>
<p>Застагнаў дзед, кладучыся,</p>
<p>Лёг, шчаку рукой падпёр.</p>
<p>– Смерць падходзіць, крадучыся,</p>
<p>Як да стада воўк з-за гор...</p>
<p>Ты, Сымон, баішся смерці?</p>
<p>– Не!.. сапраўды гавару:</p>
<p>Я б хацеў скарэй памерці, –</p>
<p>Дзед памрэш, і я памру.</p>
<p>– Жыць табе, мой хлопча, трэба:</p>
<p>Ты малы яшчэ, дзіця;</p>
<p>Расквітнее твая глеба,</p>
<p>Прыйдзе час твайго жыцця...</p>
<p>Уміраць хоча! старэча!..</p>
<p>Смейся з гэтай гаманы!..–</p>
<p>Ды ў той момант дзесь далеча</p>
<p>Ціха бомкнулі званы</p>
<p>І між імі звон пабіты,</p>
<p>Той надтрэснуты, стары;</p>
<p>Зыкі, смуткам апавіты,</p>
<p>Млеюць жаласна ў бары.</p>
<p>– Вось цікава: аб тым звоне</p>
<p>Я й хацеў апавядаць.</p>
<p>– Ну, кажы, кажы, Сымоне,</p>
<p>Бо цікава гэта знаць.</p>
<p> </p>
<p> </p>
<h5><a id="chapter5"></a>Песня аб званох</h5>
<p> </p>
<p>Гудам-звонам срэбна-медным</p>
<p>Звоняць звоны на званіцы.</p>
<p>Звоняць звоны ў час дзянніцы,</p>
<p>Надвячэр’ем ясна-бледным,</p>
<p>Звоняць звоны галасныя.</p>
<p>Іх віталі сонца косы,</p>
<p>Агнявыя пасмы-стрэлы;</p>
<p>Нёсся звон іх у свет белы,</p>
<p>Плыў іх гоман пад нябёсы,</p>
<p>У пустэлі патайныя.</p>
<p>Срэбралітаю расою</p>
<p>Іх віталі краскі, травы,</p>
<p>Промень ясны і ласкавы</p>
<p>У той росцы ззяў красою</p>
<p>І вясёлкам ткаў кароны.</p>
<p>Так званілі тыя звоны.</p>
<p>Між званамі на званіцы</p>
<p>Быў адзін звон незвычайны,</p>
<p>Меў ён голас разнастайны,</p>
<p>Чараў дзіўныя крыніцы</p>
<p>І размовы нейкай тайны.</p>
<p>І быў сэрцам ён чуллівы.</p>
<p>Срэбраструнны, златагукі,</p>
<p>Успрымаў ён радасць, мукі,</p>
<p>То маркотны, то шчаслівы,</p>
<p>Як пакажа час разлукі,</p>
<p>Як павене міг спаткання.</p>
<p>І ніколі не маўчалі</p>
<p>Струны-гуды звона тога:</p>
<p>Неба шыр, зямлі разлога,</p>
<p>Залатыя сонца далі</p>
<p>На яго адбітак клалі</p>
<p>Чары дзіўнага спявання.</p>
<p>Аклікаўся ён і громам,</p>
<p>Неба плыні віхрабежнай,</p>
<p>Буры чорнай і мяцежнай</p>
<p>І слядкам над Божым домам</p>
<p>Ад хмурынкі беласнежнай.</p>
<p>Ён зліваўся ў тон суладны</p>
<p>З шумам лісцяў і травінак,</p>
<p>З спевам красак і былінак,</p>
<p>На ўсё чулы і ўспагадны</p>
<p>І прыемны, бы ўспамінак.</p>
<p>А ў час ночы глуха-немы, –</p>
<p>Калі месяц блеск свой кіне</p>
<p>У твар ночкавай пустыні,</p>
<p>І пад вэльмам ціхай дрэмы</p>
<p>Зоры высыплюць, бы іней, –</p>
<p>Ажываў ён, і чароўна</p>
<p>Гралі струны яго самі,</p>
<p>І іх спевам-галасамі</p>
<p>Месяц цешыўся бязмоўна</p>
<p>З хорам зор і небясамі.</p>
<p>А калі званар, бывала,</p>
<p>Залатыя ўзбудзіць струны,</p>
<p>Тады хмарка свае руны</p>
<p>Ніжэй к долу апускала,</p>
<p>Каб спявалі ў іх пяруны.</p>
<p>Ды маўчаў прастор бяздонны, –</p>
<p>Навакола ўсё нямела,</p>
<p>Бура ўзняцца там не смела,</p>
<p>Бо мінута песень звонных</p>
<p>Дабратою сэрцы грэла.</p>
<p>Так званіў ён, так ён клікаў,</p>
<p>Каб пазнаць дабро адзіна,</p>
<p>Каб айцец не крыўдзіў сына...</p>
<p>Ды для гэтых яго зыкаў</p>
<p>Не прыйшла, дзядок, часіна.</p>
<p>Кожны раз, як свет здзіўлёны</p>
<p>Слухаў спеў той з заміраннем,</p>
<p>Праразлівым бразгатаннем</p>
<p>Спеў яго глушылі звоны</p>
<p>І сціхалі з насмяханнем.</p>
<p>Ім зайздросна, дзедку, стала,</p>
<p>Што меў дар такі звон гэты,</p>
<p>І што свет, у цьму адзеты,</p>
<p>Тая песня асвятляла,</p>
<p>Як і сонца светліць кветы.</p>
<p>І заглушан быў званамі</p>
<p>Гэты звон, вяшчун прарочы;</p>
<p>Не трывожыць ён больш ночы,</p>
<p>Цьмы, залеглае над намі,</p>
<p>Каб узвысіць лёс сірочы.</p>
<p>У няроўным тым змаганні</p>
<p>Надарваўся звон чуллівы.</p>
<p>Змоўклі песень пералівы,</p>
<p>Зноў пануе бразгатанне,</p>
<p>Пустазвонаў клік фальшывы.</p>
<p>І смуткуе звон разбіты</p>
<p>Аб тых песнях разнастайных,</p>
<p>Што ў прасторах у бяскрайных</p>
<p>Зоры слухалі сукрыта,</p>
<p>Каб пазнаць іх сэнс патайны.</p>
<p>Але голас праўды, згоды</p>
<p>Не замрэ ў душы ніколі:</p>
<p>Будзе клікаць ён да волі,</p>
<p>Будзе ў сэрцы жыць заўсёды,</p>
<p>Як той вобраз лепшай долі.</p>
<p> </p>
<p> </p>
<h4><a id="chapter6"></a>IV</h4>
<p> </p>
<p>Нікла жыцце ў шумным лесе,</p>
<p>Агаляўся твар зямлі,</p>
<p>І ляцелі ў паднябессі</p>
<p>З звонкім крыкам жураўлі.</p>
<p>Восень ткала ўжо красёнцы</p>
<p>Мяккай чырвані ў лістах,</p>
<p>Восень спеў вяла бясконцы,</p>
<p>З ветрам ходзячы ў кустах;</p>
<p>Восень прала кужаль тонкі –</p>
<p>Павуціння белы лён;</p>
<p>Восень шэрыя заслонкі</p>
<p>Моўчкі клала на адхон.</p>
<p>Восень шла ў сырым тумане,</p>
<p>Восень клыгала ўгары,</p>
<p>Восень песні пела зрана,</p>
<p>Восень ныла ўвечары;</p>
<p>Восень слала дзень свой хмурны</p>
<p>Па падатак у лясы,</p>
<p>Каб на долы стол хаўтурны</p>
<p>Там заслаў ёй абрусы.</p>
<p>Ішоў зранку дзень пануры,</p>
<p>Ахінуўшыся ў імглу,</p>
<p>Вочы шэрыя прыжмурыць</p>
<p>І міргне вятру-арлу.</p>
<p>І падыме вецер спевы,</p>
<p>Захістаюцца лясы,</p>
<p>І даюць падатак дрэвы,</p>
<p>Лістам сцелюць верасы.</p>
<p>Адзін верас і красуе,</p>
<p>Там чуваць яшчэ жыццё,</p>
<p>А той вецер ліст драсуе,</p>
<p>Размятае, бы смяццё.</p>
<p>Глухла поле, замірала,</p>
<p>Як бы дух пранёсся злы,</p>
<p>І ў задуме пазірала</p>
<p>Даль з-пад шэрае імглы.</p>
<p>Так на дзетак глядзіць матка,</p>
<p>Як расходзяцца яны</p>
<p>Па ўсім свеце з роднай хаткі</p>
<p>На мяжы свае вясны.</p>
<p>Нейкім жалем павявала</p>
<p>Ад аголеных палёў,</p>
<p>Ад шнуроў тых, дзе бывала</p>
<p>Нёсся шолах каласоў.</p>
<p>Там цяпер ралля чарнела,</p>
<p>Глыбы ўскопанай зямлі,</p>
<p>І пакошу сеткай белай</p>
<p>Павуцінкі заплялі.</p>
<p>Пад агульны смутак гэты</p>
<p>Граў Сымон цяпер адзін,</p>
<p>Граў прашчанне жыццю лета,</p>
<p>Спеву-радасці далін;</p>
<p>Граў разлуку з дзедкам мілым:</p>
<p>Дзед не ўздужаў далей жыць –</p>
<p>Пад крыжом, пад тым пахілым,</p>
<p>Дзедка, друг яго, ляжыць.</p>
<p>Нейк няждана смерць скасіла,</p>
<p>Хоць даўно яна, як цень,</p>
<p>Шла за ім, свой міг сачыла</p>
<p>І забрала ў ясны дзень</p>
<p>Пры ўсіх людзях, сярод поля,</p>
<p>Як ён трошкі прыкархнуў;</p>
<p>Згас стары дзядок без болю,</p>
<p>Раз ці два адно зяхнуў.</p>
<p>Перацёр век дзед бязродны,</p>
<p>Ціха жыў, цішэй сканаў,</p>
<p>І ніхто ў пясок халодны</p>
<p>Слёз гарачых не раняў</p>
<p>І не плакаў над труною:</p>
<p>Быў пастух – цяпер няма,</p>
<p>І халоднай цішынёю</p>
<p>Агарнула яго цьма.</p>
<p>Толькі ў часе пахавання,</p>
<p>Як закопвалі труну,</p>
<p>Горкі смутак развітання</p>
<p>Ўскалыхнуў душу адну. –</p>
<p>Дзедка, міленькі дзядуня!</p>
<p>Нашто ты памёр? нашто?</p>
<p>Хто ж мяне цяпер прыгорне?</p>
<p>Хто мне слоўка скажа? хто? –</p>
<p>Прытуліўшысь пад крыжамі,</p>
<p>Ціха хлопчык галасіў;</p>
<p>Стук каменьчыкаў нажамі</p>
<p>Біў яго і дух гасіў...</p>
<p>Пахавалі і накрылі,</p>
<p>Бомкнуў звон разы са два,</p>
<p>А налета на магіле</p>
<p>Быльнік вырасце, трава.</p>
<p>І цяпер вастрэй Сымонка</p>
<p>Адзіноту ў сэрцы чуў,</p>
<p>Нейкі смутак, бы пялёнка,</p>
<p>Моцна душу агарнуў.</p>
<p>Гляне ён вакол на поле:</p>
<p>Унь там груша, там лясок,</p>
<p>А там жоўценькі пясок,</p>
<p>А дзядка не ўгледзіш болей,</p>
<p>Ён памёр. І што з ім стала?</p>
<p>Дзе ж падзеўся яго дух?</p>
<p>Ці душа ў зямлі прапала,</p>
<p>Як агонь: згарэў – і стух?</p>
<p>Ці яна па свеце ходзіць,</p>
<p>Як туман які, адна,</p>
<p>І спакою не знаходзіць,</p>
<p>І нікому не відна?</p>
<p>Смерць, жыццё... Дзіўно ўсё гэта!</p>
<p>І нашто жыць? каб сканаць?</p>
<p>Смерць прыйшла – і песня спета,</p>
<p>І прыложана пячаць.</p>
<p>І няўжо не будзе следу,</p>
<p>Жыў на свеце ты, ці не?..</p>
<p>Смуткаваў хлапчук па дзеду</p>
<p>І з ім бачыўся... у сне.</p>
<p>А багацце, што дзед справіў</p>
<p>За век доўгі – скрыпку, смык,–</p>
<p>Ён Сымону ўсё аставіў.</p>
<p>– Ты – музыка-чараўнік!</p>
<p>Грай жа, дзеткі: скрыпка важна;</p>
<p>Смутак ты ёй свой вальеш,</p>
<p>І душа заплача кажна,</p>
<p>Як ты смыкам павядзеш,</p>
<p>Бо хто ў горкай паняверцы</p>
<p>Крыж нясе свой, жывучы,</p>
<p>У таго ў людское сэрда</p>
<p>Ёсць праўдзівыя ключы.</p>
<p>Грай жа, хлопча, і старога</p>
<p>Ты хоць раз успамяні,</p>
<p>Бо мне жыць, браток, нямнога:</p>
<p>Мае злічаны ўжо дні.</p>
<p>З скрыпкай збудзеш сваё гора,</p>
<p>З ёю ты ўжо не адзін;</p>
<p>Скрыпка – хлеб твой і апора,</p>
<p>Дык шануй яе, мой сын:</p>
<p>Скрыпка верна ўсім служыла,</p>
<p>Каб і ты ёй верны быў, –</p>
<p>Гаварыў пастух Курыла,</p>
<p>Як духоўніцу рабіў.</p>
<p>І цікава была скрыпка,</p>
<p>Як бы ў ёй быў хтось жывы:</p>
<p>Мнагаспеўна, звонна-гібка,</p>
<p>Бы выказвала славы,</p>
<p>Як па струнах смык бывала</p>
<p>Ручка здольная вяла:</p>
<p>Добра гэта скрыпка грала</p>
<p>І звінела і гула.</p>
<p>Рад быў хлопчык: дар вялікі,</p>
<p>Неспадзеўны то быў дар,</p>
<p>А Сымону лёс музыкі</p>
<p>Усміхаўся ў сонцы мар.</p>
<p>Ён са скрыпкай неразлучны,</p>
<p>Не спускае яе з рук,</p>
<p>А ў час вольны і спадручны</p>
<p>Граў і цешыўся хлапчук.</p>
<p>А як часам горка стане</p>
<p>Ці засмуціцца чаго,</p>
<p>Скрыпку ўспомніць – сонца гляне,</p>
<p>Асвятляючы ўсяго.</p>
<p>І што ён ні ўчуў бы толькі,</p>
<p>І пальецца з-пад смыка</p>
<p>Гоман песні, віхар полькі,</p>
<p>Вір бурлівы «казака».</p>
<p>– Вось глядзі – музыка новы</p>
<p>І які яшчэ скрыпач!</p>
<p>Спрытны, здатны, адмысловы;</p>
<p>З вузел сам, а ўжо пабач!..–</p>
<p>На Сымонку і дзяўчаты</p>
<p>Паглядалі цікавей,</p>
<p>Ім пацешыць сэрца ў свята</p>
<p>Запрашалі ласкавей.</p>
<p>І Сымонка пад бародку</p>
<p>Дар старога дзеда браў</p>
<p>Ды, прысеўшы на калодку,</p>
<p>«Каваля», «кадрылі» граў.</p>
<p>Спрытна пальчыкі хадзілі,</p>
<p>Смык то плаваў, то лятаў,</p>
<p>Дружна струны гаманілі,</p>
<p>Бы іх віхар калыхаў,</p>
<p>То разгульна і шалёна,</p>
<p>То спакойна, ледзь чуваць...</p>
<p>Нават дома на Сымона</p>
<p>Сталі йначай пазіраць.</p>
<p>«Ну, што ж? хлопец не загіне, –</p>
<p>Маці думала аб ім: –</p>
<p>Можна будзе жыць хлапчыне</p>
<p>Скрыпкай, талентам сваім;</p>
<p>Падзаробіць і на хату</p>
<p>Дапамогу свою дасць,</p>
<p>Хоць не будзе тае страты,</p>
<p>Хоць малую ўнясе часць».</p>
<p>Бацька, хоць не прызнаваўся,</p>
<p>Ды таксама трохі мяк,</p>
<p>Калі часам даставаўся</p>
<p>З-за сынка увагі знак.</p>
<p>Ды Сымонка неахвотна</p>
<p>Граў «кадрылі», «кавалі», –</p>
<p>Біў ён больш на лад маркотны,</p>
<p>Дзе пакутаю зямлі</p>
<p>Аддаваўся спеў гаротны,</p>
<p>Слёзы жаласці цяклі,</p>
<p>І дзе чуўся жаль, уціскі,</p>
<p>Крыўда, гора бедака,</p>
<p>Бо свет смутку болей блізкі</p>
<p>Быў для сэрца хлапчука.</p>
<p> </p>
<p> </p>
<h4><a id="chapter7"></a>V</h4>
<p> </p>
<p>Час падходзіў за Пакровы.</p>
<p>Вецер ліст з лясоў атрос,</p>
<p>І на поле свае ковы</p>
<p>Кінуў злёганьку мароз.</p>
<p>Агалела поле. Знята</p>
<p>Збажына з яго даўно.</p>
<p>Глуха, пуста і зацята,</p>
<p>І нікога не відно.</p>
<p>І ціхутка, бы ў магіле,</p>
<p>Звіс нязрушана туман</p>
<p>І свае валокны-крылле</p>
<p>Абапёр на той курган.</p>
<p>Адзінотай і пустэчай</p>
<p>Ўсюды веяла з палёў,</p>
<p>Нейкай млявасцю старэчай</p>
<p>Аддавала ад лугоў.</p>
<p>Жыццё ўнікла. Бы ў жалобе,</p>
<p>Неба цьмілася, зямля;</p>
<p>Толькі ў руневай аздобе</p>
<p>Вочы песціла ралля.</p>
<p>У такі час наш музыка</p>
<p>Пасвіў статка авячок.</p>
<p>Ціха, глуха, ані зыку.</p>
<p>Сеў пад хвойкай пастушок,</p>
<p>А авечкі рунь шчыпалі</p>
<p>Каля лесу тут адны</p>
<p>Ды трывожна пазіралі</p>
<p>І пужаліся яны.</p>
<p>Але іх такая ўдача:</p>
<p>З глупства пудзяцца, бягуць,</p>
<p>Камень, хвойку, куст убачаць,</p>
<p>Капыткамі землю б'юць.</p>
<p>І Сымонка з іх смяяўся:</p>
<p>– Вось дурныя, ха-ха-ха!</p>
<p>Куст ім страхам паказаўся! –</p>
<p>Пад гаворку пастуха</p>
<p>Заспакойвалася статка,</p>
<p>І час зноў праходзіў гладка.</p>
<p>Але сёння надта пудкі</p>
<p>Штось авечачкі былі.</p>
<p>– Ну, што з вамі, мае шуткі?</p>
<p>Што вы ў голавы ўзялі? –</p>
<p>Гаварыў Сымонка з імі,</p>
<p>Дый самога страх шугаў,</p>
<p>І трывожна ён вачыма</p>
<p>Поле, хвойнік азіраў.</p>
<p>– Ці не воўк іх тут пужае? –</p>
<p>Толькі так памысліў ён –</p>
<p>І затросся ўвесь Сымон:</p>
<p>Воўк з ядлоўцу вылятае</p>
<p>Ды ў авечкі проста садзіць,</p>
<p>Злы, раз'юшаны, бы кат,</p>
<p>І дзе хлопцу з ім тут зладзіць,</p>
<p>Бо такі драпежны гад!</p>
<p>Пасць разяўлена, зубата,</p>
<p>Сам вялізны і сівы,</p>
<p>Хіб адкочан, шэрсць узнята,</p>
<p>Нават клык відаць крывы, –</p>
<p>Вельмі страшны з галавы!</p>
<p>Драпанула раптам статка,</p>
<p>Аж па полі пайшоў грук,</p>
<p>А ён – хоп за карк, лапатку</p>
<p>Ці за горла і – каюк!</p>
<p>Воўчым зубам чуць кранецца</p>
<p>Ці грудзінай дасць упол –</p>
<p>Ні адна не страпянецца,</p>
<p>Трупам кінецца на дол.</p>
<p>З немым крыкам перапуды</p>
<p>Хлопчык кінуўся туды.</p>
<p>– Га! ага! Ты-га, паскуда!</p>
<p>Людзі, воўк! Сюды! сюды! –</p>
<p>Разагнаў усіх звяруга,</p>
<p>Трох на месцы палажыў,</p>
<p>А баранчыка схапіў</p>
<p>І панёсся ў лес, зладзюга!</p>
<p>І такі быў страх блазноце!</p>
<p>З крыку ён зусім ахрып,</p>
<p>Перасохла хлопцу ў роце,</p>
<p>І язык яго прыліп,</p>
<p>Не мог вымавіць і слоўка,</p>
<p>Пабялеў, як той папер.</p>
<p>Ох, нагнала ліха воўка!</p>
<p>Што ж рабіць-чыніць цяпер?</p>
<p>Страх і жаласць агарнулі,</p>
<p>Плача горкімі слязьмі.</p>
<p>Людзі гэты плач пачулі,</p>
<p>З лесу едучы з дрыўмі,</p>
<p>І на крык хоць беглі жыва,</p>
<p>Ды не ўпору ўжо прыйшлі:</p>
<p>Пазбіраць авец пудлівых</p>
<p>Толькі хлопцу памаглі.</p>
<p>Гнаў Сымонка рэштку статка,</p>
<p>А самога страх шугаў:</p>
<p>Не даруе яму татка,</p>
<p>Што авец не ўпільнаваў!</p>
<p>Чула сэрца, што праборкі</p>
<p>І папругі не мінуць,</p>
<p>Што скрозь столь убачыць зоркі,</p>
<p>Як наджэгі зададуць.</p>
<p>А аб тым, што ён нявінен,</p>
<p>І не думаў хлопчык тут:</p>
<p>Хіба ж быў яму адчынен</p>
<p>Справядлівы бацькаў суд?</p>
<p>Але ж не! ён скажа: «Тата!</p>
<p>Крукам я стаяў, глядзеў,</p>
<p>Ды знянацку воўк пракляты,</p>
<p>Як той віхар, наляцеў.</p>
<p>Я гукаў, ахрып ад крыку.</p>
<p>«Га-а!» – Ён голас тут падаў,</p>
<p>Ды ў яго хрыпаты, дзікі</p>
<p>Голас з грудзяў вылятаў.</p>
<p>Толькі ж дома не павераць.</p>
<p>Ох, раскоціцца там гром!</p>
<p>Не хацеў бы ні вячэраць,</p>
<p>Ні паказвацца і ў дом.</p>
<p>Ішоў хлопчык у трывозе,</p>
<p>Замаркоціўся, прыціх,</p>
<p>А прад ім вязлі на возе</p>
<p>Трох авечак нежывых.</p>
<p>Вот сяло ўжо недалёка,</p>
<p>Затрымаўся ў полі ён.</p>
<p>Унь іх хата, і высока</p>
<p>Шэст убіт каля акон.</p>
<p>Вось спыняюцца мужчыны</p>
<p>І авец у двор нясуць.</p>
<p>На спатканне ім з адрыны</p>
<p>Два дзядзькі яго бягуць,</p>
<p>Штось гавораць... там і маці...</p>
<p>Людзі сыпнулі туды...</p>
<p>«Ну, прапаў ты, Сымон-браце!</p>
<p>Ой, бяды будзе, бяды!»</p>
<p>А вось чэша дзядзька Юрка.</p>
<p>– Добра выпасвіў авец!..</p>
<p>Дзе ж баранчык?.. Ось і шкурка,</p>
<p>Ось і мяска!.. маладзец!</p>
<p>Страты – добрая палова...</p>
<p>Скубянуў, дык скубянуў! –</p>
<p>І больш дзядзька ані слова,</p>
<p>Толькі поглядам кальнуў,</p>
<p>Сам пагнаў у двор авечкі,</p>
<p>А Сымон адзін зусім,</p>
<p>Торбу звесіўшы праз плечкі,</p>
<p>Ідзе воддалек за ім,</p>
<p>Ды маўклівы, бы акуты</p>
<p>Гэтым горам і бядою</p>
<p>І бязмернаю жудою</p>
<p>Да зямлі быў дух прыгнуты.</p>
<p>Вось і дворык іх і хата,</p>
<p>Людзі ў весніцах, дварэ;</p>
<p>Шуму-гоману багата,</p>
<p>Нейкі рух усіх бярэ.</p>
<p>А туман, імга пустая</p>
<p>Цяжка звісла над сялом.</p>
<p>Хлопчык цьмяна памятае,</p>
<p>Што тварылася кругом.</p>
<p>Так, абрыўкі з'яў-малюнкаў,</p>
<p>Слоў нязвязаных нічым,</p>
<p>Недарэчных вырахункаў, –</p>
<p>Ўсё вілося перад ім.</p>
<p>– Але ўсе ж папарываны!</p>
<p>Ты ж чаго глядзеў? дзе быў?</p>
<p>Вужу, гадзе шальмаваны,</p>
<p>Лепш цябе б ён задушыў! –</p>
<p>Бацька ў роспачы, у злосці</p>
<p>Кінуў жмут калючых слоў.</p>
<p>Не, чакаць няма мілосці,</p>
<p>Але ён на ўсё гатоў:</p>
<p>Будуць лаяць – няхай лаюць,</p>
<p>Будуць біць – няхай і б'юць, –</p>
<p>Тыя грозьбы не пужаюць</p>
<p>І не кратаюць нічуць.</p>
<p>Усяму, усім старонні,</p>
<p>Ён стаіўся ў кут адзін,</p>
<p>Ён нібы ў пустым бяздонні</p>
<p>Стаяў некалькі часін.</p>
<p>– Што стаіш там, як закляты?</p>
<p>Гора ты нам, не дзіця! –</p>
<p>Кажа маці: – ідзі ў хату,</p>
<p>Недапека ты, куцця! –</p>
<p>І ўздыхнула. Мусіць, матцы</p>
<p>Шкода стала бедака,</p>
<p>Трэба ж к сыну хоць азвацца;</p>
<p>А йдзе бацька з хлевушка,</p>
<p>Ён узбураны, сярдзіты,</p>
<p>Бровы ссунуты на нос...</p>
<p>– Годзе ўжо, Панас, не бі ты,</p>
<p>І так розум ён растрос.</p>
<p>– Вон адгэтуль, каб і смроду</p>
<p>Мне твайго тут не было!</p>
<p>Ты штодзень мне робіш шкоду,</p>
<p>З-за цябе і на сяло</p>
<p>Паказаць мне брыдка вочы!</p>
<p>Бяры скрыпку, смык і – вон!</p>
<p>Ідзі з дому, куды хочаш –</p>
<p>Больш не сын ты мне, Сымон! –</p>
<p>Хлопчык, змешаны з гразёю,</p>
<p>З дому выгнаны, стаяў</p>
<p>Каля пуні пад страхою</p>
<p>І ў мрок ночы пазіраў.</p>
<p>Ён не плакаў – зніклі слёзы,</p>
<p>Яны ўсе – на дне душы.</p>
<p>А дзесь вецер вербалозы</p>
<p>Над балотам варушыў.</p>
<p>А ён глух, не чуў нічога.</p>
<p>А куды йсці? да каго?</p>
<p>Ён не меў нідзе нікога,</p>
<p>Хто б схіліўся да яго.</p>
<p>Пастаяўшы, хлопчык рушыў,</p>
<p>Пералез знаёмы плот,</p>
<p>Скрыпку ўзяўшы, і патрушыў</p>
<p>Упярод і ўсё ўпярод.</p>
<p>– Трэба, бацька, ведаць меру!</p>
<p>Хіба так ён вінават?</p>
<p>Дзе яму даць рады зверу?</p>
<p>Ідзі кліч яго назад! –</p>
<p>Сэрца маткі не ўтрывала:</p>
<p>– Хлопец з страху пабялеў,</p>
<p>Перапудзіўся не мала,</p>
<p>За дзень гэты пастарэў.</p>
<p>– От, няхай там паскавыча;</p>
<p>Не дзе дзенецца, не йдзі:</p>
<p>Змерзне, сам, нябось, прысмыча;</p>
<p>Сядзь ты лепей і сядзі. –</p>
<p>Толькі ж маці не ўсядзела,</p>
<p>Выйшла ціхенька на двор.</p>
<p>– Дзе ты? – клікнула нясмела.</p>
<p>Неба цёмнае без зор</p>
<p>Непрыветна пазірала,</p>
<p>Цьма халодная маўчала,</p>
<p>Матцы кідала дакор</p>
<p>І папрокі ёй за тое,</p>
<p>Што пакрыўдзілі сынка.</p>
<p>І за што? за так пустое –</p>
<p>Ці ж ухілішся ваўка?</p>
<p>Хлопца выгнаць проціў ночы!</p>
<p>– Го-о, Сымон! – і ціха зноў,</p>
<p>І глядзяць дарэмна вочы</p>
<p>Па куточках між платоў;</p>
<p>Выйшаў бацька. – Ідзі ў хату.</p>
<p>Не туляйся, а то – дам!</p>
<p>Чуеш! слухаць трэба тату!</p>
<p>Што хаваешся ты там?</p>
<p>Нябось, бачу! – Ды нічога</p>
<p>Ён не бачыў і не чуў.</p>
<p>А мрок-багна строга-строга</p>
<p>Неба, землю агарнуў.</p>
<p>Бацькаў гнеў даўно мінуўся.</p>
<p>Як ні страшыў, ні гукаў,</p>
<p>Ды Сымонка не вярнуўся,</p>
<p>Слыху-голасу не даў.</p>
<p> </p>
<p> </p>
<p> </p>
<h3><a id="chapter8"></a>ЧАСТКА ДРУГАЯ</h3>
<p> </p>
<p> </p>
<h4><a id="chapter9"></a>I</h4>
<p> </p>
<p>Калі вясною</p>
<p>Над зямлёю</p>
<p>Раняла сонейка праменні,</p>
<p>Яно сказала ім тады:</p>
<p>«Ляцеце, промені, туды,</p>
<p>На баль мой выклічце стварэнні,</p>
<p>Ўдыхнеце дух ім малады,</p>
<p>Цяплом сагрэйце і каменні,</p>
<p>Няхай зямля на ўсе лады</p>
<p>Спявае радасць адраджэння,</p>
<p>Няхай там знішчыцца суценне,</p>
<p>Адбітак смерці і жуды».</p>
<p>І косы тыя</p>
<p>Агнявыя,</p>
<p>Свайму пакорныя закону,</p>
<p>Ляцяць з нязмераных вышынь,</p>
<p>І жыватворная іх плынь</p>
<p>Зняла цямраную заслону –</p>
<p>Зацяты сон нямых пустынь.</p>
<p>Выходзь, зямля, з свайго прыгону,</p>
<p>Развей ты сон і чары скінь!</p>
<p>І ткуць праменні ёй карону;</p>
<p>З свайго надземнага амбону</p>
<p>Яе вянчае неба сінь.</p>
<p>Адна палоска,</p>
<p>Сонца коска,</p>
<p>Каля пустэлі пралятала,</p>
<p>Сустрэла хмарку на пуці.</p>
<p>«Спыніся, промень, не ляці:</p>
<p>Сагрэта ўжо зямная гала,</p>
<p>Мяне ты, промень, асвяці!»</p>
<p>Яна ад холаду дрыжала</p>
<p>І нікла ў жудаснай муці.</p>
<p>Праменю сонца шкода стала</p>
<p>Прыгожай хмаркі, што ўмаляла</p>
<p>Ёй косы сонцам заплясці.</p>
<p>І ён спыніўся</p>
<p>І скланіўся</p>
<p>Перад няшчасцем хмаркі Божай:</p>
<p>Яна – адна, навокал – жуд,</p>
<p>Пякельны холад, мрок і мут.</p>
<p>І кінуў промень блеск свой гожа,</p>
<p>Нібы стварыў ён з ёю цуд:</p>
<p>Заззяла хмарка так прыгожа,</p>
<p>Што хто ні бачыў яе тут,</p>
<p>Звясці вачэй з яе не можа.</p>
<p>Ён з ёю дзеліць падарожжа,</p>
<p>Але завуць яго на суд.</p>
<p>За што? за тое,</p>
<p>Што святое</p>
<p>Парушыў сонца прыказанне</p>
<p>І, не дасягнуўшы зямлі,</p>
<p>Куды ўсе посланы былі,</p>
<p>Каб знішчыць цьмы там панаванне,</p>
<p>Адстаў свавольна ад сям'і,</p>
<p>Разліў свавольна сваё ззянне</p>
<p>У цемры хмарчынай раллі.</p>
<p>«Блукай жа ты ў пустой далі!»</p>
<p>Ён быў асуджан на выгнанне</p>
<p>І на бясконцае блуканне</p>
<p>Паміж нябёсаў і зямлі.</p>
<p>Ноч над светам панавала.</p>
<p>Поле жудасна маўчала</p>
<p>І халоднай цішынёй</p>
<p>Непрыветна сустрачала</p>
<p>Тых, хто з скрыўджанай душой</p>
<p>Смутак нёс свой, сваё гора</p>
<p>У свет гэты, гэту даль,</p>
<p>Каб рассеяць на прасторы</p>
<p>Слёзы горкія і жаль</p>
<p>І ў дарозе між крыжамі</p>
<p>Гэты жаль узгадаваць,</p>
<p>Потым песнямі, слязамі</p>
<p>Людзям зноў яго аддаць.</p>
<p>Шоў Сымонка на спатканне</p>
<p>Змроку, цемрадзі палёў,</p>
<p>У круг гора і блукання,</p>
<p>Мусіць, лёс яго павёў.</p>
<p>І ён шоў – куды? не ведаў</p>
<p>Ды аб тым і не пытаў;</p>
<p>ІІад убогі крыжык дзедаў</p>
<p>Неўзаметкі прыблукаў.</p>
<p>Тут ён толькі схамянуўся,</p>
<p>Стаў патрошку разважаць,</p>
<p>Пудка ў страсе азірнуўся –</p>
<p>Глуха могілкі маўчаць!</p>
<p>Ён прысеў на край магілы,</p>
<p>Скрыпку збоку палажыў</p>
<p>І заплакаў. – Дзедка мілы!</p>
<p>Ты адзін у свеце быў,</p>
<p>Да каго я прыхіляўся,</p>
<p>Ты адзін мяне не гнаў</p>
<p>І не крыўдзіў, не смяяўся</p>
<p>І ў нядолі памагаў.</p>
<p>Голуб сівы мой! ачніся,</p>
<p>Пашкадуй мяне, дзядок! –</p>
<p>Плакаў хлопчык, і ліліся</p>
<p>Градам слёзы на пясок.</p>
<p>Плача, бедны, прычытае,</p>
<p>Вуха к долу прыхіне,</p>
<p>Ды маўчыць зямля сырая,</p>
<p>І ў зацятай цішыне</p>
<p>Прычытанне замірае.</p>
<p>Змогся хлопчык, абяссілеў,</p>
<p>Толькі ўсхліпваў ды ўздыхаў.</p>
<p>Ён слязамі жаль свой выліў,</p>
<p>Смутак імі спаласкаў.</p>
<p>І яму так лёгка стала,</p>
<p>Як бы што яго ўзняло</p>
<p>І так ціханька гайдала</p>
<p>І так лёганька нясло.</p>
<p>Вось узняўся над крыжамі</p>
<p>І паплыў, паплыў, паплыў!</p>
<p>Толькі ветрык за вушамі</p>
<p>Ціха-ціха захадзіў.</p>
<p>А ён дальш усё нясецца,</p>
<p>Хмаркі гоняцца за ім</p>
<p>І смяюцца, ён смяецца</p>
<p>Смехам радасным такім.</p>
<p>А над імі сонца ззяе,</p>
<p>Іх цалуе, як дзяцей,</p>
<p>І праменні пасылае</p>
<p>Сустрачаць сваіх гасцей.</p>
<p>Лёгка, вольна і лагодна,</p>
<p>Бы на крыллях светлых мар,</p>
<p>Ён лятае так свабодна</p>
<p>У клубах купчастых хмар.</p>
<p>Але раптам стала змена:</p>
<p>У багне пустых глыбінь</p>
<p>Бурнай плыні коціць пена</p>
<p>І чарнее неба сінь,</p>
<p>Нікне сонца ў чорным муту,</p>
<p>Хмаркі спуджана бягуць,</p>
<p>І з мінуты на мінуту</p>
<p>Свет затопіць тая жудзь.</p>
<p>А ён больш ляцець не можа,</p>
<p>Страх яго апанаваў.</p>
<p>Толькі ж чуе – гэтак гожа</p>
<p>Хтось на скрыпцы заіграў.</p>
<p>І вярнулася зноў сіла,</p>
<p>Страху скінуты гужы.</p>
<p>Азірнуўся – зноў магілы</p>
<p>І пахілыя крыжы.</p>
<p>А на прыкладзе драўляным</p>
<p>Бачыць – сівенькі дзядок,</p>
<p>Дзед Курыла, ў бель убраны,</p>
<p>Галаву схіліў набок</p>
<p>І ўсё грае, ды так гожа,</p>
<p>Як ніхто яшчэ не граў.</p>
<p>Ці не дзедка з падарожжа</p>
<p>Небу скаргу пасылаў</p>
<p>За дзіцятка, што марнее</p>
<p>Без прызору, без бацькоў,</p>
<p>Што не песціць і не грэе</p>
<p>Ласка мацеры, братоў?..</p>
<p>Слухаў хлопчык спеў нязнаны</p>
<p>І няспеваны нікім,</p>
<p>І гаілісь сэрца раны,</p>
<p>Нікла крыўда перад ім.</p>
<p>А дзед грае, смыкам водзіць,</p>
<p>Плачуць струны і дрыжаць</p>
<p>І такую жальбу родзяць,</p>
<p>Што ніхто не мог стрываць:</p>
<p>І крыжы на дол прыпалі</p>
<p>І схінуўся верх лясоў</p>
<p>І граць дзеду памагалі</p>
<p>Хорам згодных галасоў.</p>
<p>А Сымонка, як прыкуты,</p>
<p>Не мог пальцам зварухнуць,</p>
<p>Не мог гэтых чараў путы</p>
<p>Ні разбіць, ні адхінуць;</p>
<p>Толькі ж чуў, што не ўздужае</p>
<p>Дый не схоча далей жыць,</p>
<p>Бо то дзедка выклікае</p>
<p>Яго душу супачыць.</p>
<p>Вось-вось ён ужо канае</p>
<p>І ўжо чуе смерці ўзмах.</p>
<p>Ён не плача, не ўздыхае,</p>
<p>І яго не пашыбае</p>
<p>Ані жаласць, ані страх.</p>
<p>Ды ў той час, калі, здавалась,</p>
<p>Дух яго ўжо пакідаў,</p>
<p>Дзіва новае зноў сталась:</p>
<p>Дзед у скрыпку ўлез, прапаў.</p>
<p>І сама ўжо скрыпка грала,</p>
<p>Покі лопнула струна,</p>
<p>А як лопнула – прапала</p>
<p>Сну праявіна-мана.</p>
<p>Здрыгануўся, прахапіўся,</p>
<p>Галаву падняў Сымон.</p>
<p>«Гэта ж толькі сон мне сніўся!»</p>
<p>І галоўку звесіў ён.</p>
<p>Азірнуўся – скрыпка збоку;</p>
<p>Праўда, лопнула струна.</p>
<p>То ж сапраўды, ненарокам,</p>
<p>Аж яшчэ гудзе яна!</p>
<p>Страшна, сцішна хлопцу стала;</p>
<p>Увесь тросся ён, дрыжаў;</p>
<p>Песня ў сэрцы не змаўкала,</p>
<p>Смутак, гнеў у ёй гучаў.</p>
<p>Скрыпку ўзяў ён, азірнуўся,</p>
<p>Страх пашыб яго мацней,</p>
<p>Тут ён боязна прыгнуўся,</p>
<p>Ды з тых могілак – барзджэй,</p>
<p>Бег, пудліва азіраўся</p>
<p>Ды зноў бег па камянёх;</p>
<p>Толькі ў полі затрымаўся,</p>
<p>Пастаяў на растанцох</p>
<p>Пад тым крыжам, дзе дарогі</p>
<p>Секлі следам сваім след</p>
<p>Ды праз нетры і разлогі</p>
<p>Беглі дальш у белы свет.</p>
<p> </p>
<p>Гэй, дарогі ў край шчаслівы!</p>
<p>Гэй дарогі-</p>
<p>Паясы!</p>
<p>Колькі ножак праняслі вы</p>
<p>Праз аблогі,</p>
<p>Праз лясы!</p>
<p>Гэй, дарогі, ніці-кросна,</p>
<p>Тканкі кола</p>
<p>І зямлі!</p>
<p>Як зацята-безгалосна</p>
<p>Паўзверх долу</p>
<p>Вы ляглі!</p>
<p>Гэй, дарогі-пуцявіны,</p>
<p>Чыёй волі</p>
<p>Вы ганцы?</p>
<p>Што гамоняць каляіны</p>
<p>І на полі</p>
<p>Растанцы?</p>
<p>Вы паведайце нам былі,</p>
<p>Што пісалі</p>
<p>Вам тут дні;</p>
<p>Няхай скажуць вашы мілі,</p>
<p>Як знікалі</p>
<p>Тут агні!</p>
<p>Няхай скажуць вашы далі,</p>
<p>Дзе звісае</p>
<p>Мгла-туман,</p>
<p>Што яны нам абяцалі?</p>
<p>Хто не знае</p>
<p>Гэты зман!</p>
<p>Гэй, дарогі ў чыстым полі,</p>
<p>Ніці шэрыя зямлі!</p>
<p>Колькі к долі і нядолі</p>
<p>Ног людскіх вы праняслі!</p>
<p>Выйшла б казка, ды якая,</p>
<p>Каб маглі вы расказаць</p>
<p>То, што й думка не згадае,</p>
<p>Што адным вам толькі знаць!</p>
<p>Над Сымонкам думкі ўюцца:</p>
<p>Што рабіць? Куды пайсці?</p>
<p>Ці назад дамоў вярнуцца,</p>
<p>Ці ў свет гора панясці?</p>
<p>Ды вялікі свет бясконца,</p>
<p>А ён – толькі мошка ў ім,</p>
<p>Лёгкі пыл у косках сонца,</p>
<p>У прасторы тонкі дым.</p>
<p>Чужаніца між сваімі,</p>
<p>«Непатрэбны дармаед»,</p>
<p>Як пагодзіцца з чужымі?</p>
<p>Як сустрэне яго свет?</p>
<p>І дадому ж ён не пойдзе</p>
<p>Здзек цярпець і спіну гнуць,</p>
<p>Долю знойдзе ці не знойдзе –</p>
<p>Гайда ў пуць, далёкі пуць!</p>
<p> </p>
<p> </p>
<h4><a id="chapter10"></a>II</h4>
<p> </p>
<p>Заблішчала, заззяла на ўсходзе лука –</p>
<p>Бераг неба над краем зямлі;</p>
<p>Залатыя чаўночкі ўсплылі</p>
<p>З безбярэжнай далі.</p>
<p>Разлівае ўжо блеск агнявая рака,</p>
<p>І чыясь там рука</p>
<p>Аднімае заслону з зямлі.</p>
<p>А з-за краю нябёс вочы ўскінуў дзянёк,</p>
<p>Сыпнуў чырвань на шапкі лясоў,</p>
<p>Нясе жмут залатых каласоў,</p>
<p>Абрусоў, паясоў</p>
<p>Белы свет убіраць, небу сплесці вянок,</p>
<p>І рассеяўся мрок,</p>
<p>Адамкнуўся цямраны засоў.</p>
<p>І балуе пажар – іскры сонцавых кос, –</p>
<p>Разнімаецца шырай, дужэй, –</p>
<p>Ясны дзень павядзе цяпер рэй.</p>
<p>На душы весялей,</p>
<p>А ўчарашняга дня кроплі вылітых слёз</p>
<p>Замарозіў мароз –</p>
<p>Срэбрам іх парабіў, чарадзей!</p>
<p>Шоў Сымонка, углядаўся,</p>
<p>Як гарэў і ззяў усход,</p>
<p>Як дзень новы з ім вітаўся</p>
<p>І зваў весела ўпярод.</p>
<p>І ён шоў, мінаў сялібы,</p>
<p>Што чарнеліся ўдалі,</p>
<p>Шоў прасткамі цераз скібы</p>
<p>Свежаўзоранай зямлі,</p>
<p>Каб з людзьмі не сустракацца</p>
<p>І хітрэй схаваць сляды,</p>
<p>Бо мог кожны запытацца,</p>
<p>Хто, адкуль ён і куды</p>
<p>Ідзе рана так, да свету,</p>
<p>Абарваны, чуць адзеты</p>
<p>І абуты ў пасталы?</p>
<p>Доўга ён трапаў, далёка</p>
<p>Кінуў роднае сяло.</p>
<p>Над лясамі ўжо высока</p>
<p>Сонца ўгору падышло</p>
<p>І выгнанніка ласкала,</p>
<p>Грэла, песціла цяплом</p>
<p>І, як матка, цалавала</p>
<p>Тою коскаю-святлом.</p>
<p>Як смяюцца толькі дзеці,</p>
<p>Усміхнуўся тут Сымон,</p>
<p>Бо пачуўся, што на свеце</p>
<p>Не адзін ён – з скрыпкай ён!</p>
<p>Вочкі хлопчык ускідае,</p>
<p>Каб акінуць гэту даль,</p>
<p>Крэпне сілка маладая,</p>
<p>Чаго ж шкода? чаго жаль?</p>
<p> </p>
<p>Эх, што можа быць дарожай</p>
<p>Вольнай волечкі, палёў?</p>
<p>Гэтай сіняй далі гожай,</p>
<p>Невядомай і прыгожай,</p>
<p>Без канца, без берагоў?</p>
<p>Гэтых хмарак злататканых,</p>
<p>Ветру посвісту ў палёх,</p>
<p>Думак светлых, мар нязнаных</p>
<p>І нікому не казаных</p>
<p>Казак лесу і дарог?</p>
<p>Што цікавей падарожжа,</p>
<p>Негаданых з'яў быцця,</p>
<p>Шуму лесу, спеву збожжа,</p>
<p>Новых песень запарожжа,</p>
<p>Спеву новага жыцця?</p>
<p>Эх ты, шыр-прастор далёкі!</p>
<p>І шчаслівы будзе той,</p>
<p>Хто, душою адзінокі,</p>
<p>Вольны сэрцам, яснавокі,</p>
<p>Згодна злучыцца з табой!</p>
<p>Ды Сымонка з-за трывогі</p>
<p>Ночкі жудаснай не чуў,</p>
<p>Што балелі яму ногі</p>
<p>І што голад яго гнуў.</p>
<p>Вось задача, дык задача:</p>
<p>Дзе і як здабыць яды?</p>
<p>Папрасіць хіба, няйнача?</p>
<p>Да дзе сунуцца? Куды?</p>
<p>І ён стаў шукаць вачамі,</p>
<p>Дзе б спыніць іх і на чым.</p>
<p>Унь там хата за карчамі,</p>
<p>Якраз з коміна йдзе дым,</p>
<p>Коціць лёгкія клубочкі,</p>
<p>Дужкай звіўшыся ўгары,</p>
<p>І так вабяць яго вочкі</p>
<p>Тыя ціхія двары!</p>
<p>Пэўна, там пякуць аладкі.</p>
<p>Вось каб блінчык, хоць адзін!..</p>
<p>Ён вачэй не зводзіць з хаткі,</p>
<p>Мысліць некалькі хвілін...</p>
<p>Не, брат, трохі рызыкоўна:</p>
<p>А спытаюць: хто такі?</p>
<p>Небяспекі ўсюды поўна, –</p>
<p>Не, туды йсці не з рукі.</p>
<p>Дый сабакі там ліхія, –</p>
<p>Далей лепш пайсці адсюль.</p>
<p>Ён мінае хаткі тыя,</p>
<p>А ў жывоціку – буль-буль!</p>
<p>Слабасць чуе, млеюць ногі,</p>
<p>Але йдзе – куды? зачым?</p>
<p>Трудны першыя парогі,</p>
<p>А што далей будзе з ім?</p>
<p> </p>
<p>Так ідзе ён, а з ім поруч</p>
<p>Думак коціцца клубок.</p>
<p>Раптам нікне ў сэрцы горыч –</p>
<p>Унь кудзеліцца дымок!</p>
<p>Як ён мілы і павабны,</p>
<p>Толькі й можа знаць пастух.</p>
<p>Тчэцца сіні шнур ядвабны.</p>
<p>І спакойны такі рух!</p>
<p>Сам агонь у полі тлее,</p>
<p>Нікагусенька няма.</p>
<p>Хлопчык зразу весялее,–</p>
<p>Духам падаў ён дарма.</p>
<p>Знікла гора, як бы труска,</p>
<p>Дым знёс цяжкую думу;</p>
<p>Будзе хлопчыку закуска,</p>
<p>Будзе снеданне яму!</p>
<p>Бо на полі бульбы многа,</p>
<p>Бульбы можна напячы.</p>
<p>І бярэ тут рух малога,</p>
<p>На агонь нясе карчы.</p>
<p>Чуць агоньчык разгарэўся,</p>
<p>Ён – у бульбу на загон;</p>
<p>Так капае, аж угрэўся,</p>
<p>Бо свой клопат – не прыгон.</p>
<p>Бульба ў прыску, а над прыскам</p>
<p>Бурна полымя гарыць</p>
<p>З шумам-трэскам, з нейкім піскам,</p>
<p>Бы з ім хоча гаварыць.</p>
<p>Той агоньчык разгараўся,</p>
<p>Бойка полымя шугаў,</p>
<p>З-пад карчажкі выбіваўся,</p>
<p>Тонкай стужачкай звіваўся</p>
<p>І паленцы ахінаў;</p>
<p>І дымок пагульваў жвава,</p>
<p>Гнаў клубочак за клубком,</p>
<p>Браў улева, рваўся ўправа,</p>
<p>Бег раўнюсенькім слупком</p>
<p>У прасторы горных светаў</p>
<p>І губляўся там, знікаў...</p>
<p>Жартаўнік агоньчык гэты!</p>
<p>Дзе ж наўперад ён блукаў?</p>
<p>Думаў хлопчык: – Ён цікавы!</p>
<p>Дзе ж ён быў? Дзе будзе зноў?</p>
<p>Ён і злосны і ласкавы,</p>
<p>Ён спакойны і рухавы,</p>
<p>Ён і стар і вечна ноў.</p>
<p>Ён патухне, а жыць будзе...</p>
<p>Хіба ў ім жывы дух ёсць?</p>
<p>Я ж у свеце толькі госць,</p>
<p>Як і госці ў свеце людзі...</p>
<p>Дзіўна гэта, страх цікава;</p>
<p>Я б хацеў быць сам агнём:</p>
<p>Я б дымком па небе плаваў,</p>
<p>Па зямлі б хадзіў святлом.</p>
<p> </p>
<p>Дагарэлі дровы, –</p>
<p>Полудзень гатовы.</p>
<p> </p>
<p>У Сымонкі баль ды годзе,</p>
<p>Ён усеўся на калодзе,</p>
<p>Ён у лесе, бы ў гасподзе.</p>
<p>А настольнік – пласт імшысты,</p>
<p>Ды прыгожы, ды іскрысты,</p>
<p>З густам вытканы і чысты.</p>
<p>Тыя ніткі зямля прала,</p>
<p>Тую пражу сонца ткала.</p>
<p>Коскі сонца хлопцу служаць,</p>
<p>А бульбінкі толькі тужаць:</p>
<p>Ён не можа іх адужаць,</p>
<p>Аж зайздросцяць яму сойкі,</p>
<p>Штось сярдзіта свішчуць з хвойкі,</p>
<p>Справа чуць не йдзе да бойкі.</p>
<p>І мурашак бярэ дзіва,</p>
<p>Прыпаўзлі сюды маўкліва,</p>
<p>Пазіраюць унікліва,</p>
<p>Па-сваему б'юць у лапкі,</p>
<p>А Сымон сядзіць без шапкі,</p>
<p>Бульба тая смачней бабкі.</p>
<p>Узмацніў хлапчынка сілы,</p>
<p>Уздужаў ён і ажыў, –</p>
<p>Тут куточак такі мілы,</p>
<p>Так ён добра паслужыў!</p>
<p>Нават кідаць яго шкода.</p>
<p>Ён прысеў на гладкі пень.</p>
<p>Зацішно, і ў сэрцы згода, –</p>
<p>Хоць сядзі тут цэлы дзень.</p>
<p>Ён сядзіць, а ў ім штось грае,</p>
<p>Нейкіх спеваў шум дзіўны,</p>
<p>І няма ім канца-краю,</p>
<p>Ім валодаюць яны.</p>
<p>Дзе ж ён чуў іх? І адразу</p>
<p>Ноч успомніў тут Сымон,</p>
<p>Постаць, дзедаву выразу,</p>
<p>І ўсё, што навеяў сон.</p>
<p>Ён наладзіў скрыпку жыва,</p>
<p>Чуць крануўся струн смычок,</p>
<p>Звонкіх зыкаў пералівы</p>
<p>Поўняць лес, маладнячок.</p>
<p>Свет забыў цяпер Сымонка,</p>
<p>Скрыпцы душу ўсю аддаў,</p>
<p>І пайшла-пайшла гамонка, –</p>
<p>Лес смяяўся і рыдаў.</p>
<p>А скрыпіца галасіла</p>
<p>Смутнай восені дажджом,</p>
<p>Адчувалася ў ёй сіла,</p>
<p>Што лілася ручаём;</p>
<p>І адразу адрывала</p>
<p>Спеў магутнасці яна,</p>
<p>Каб зноў квола задрыжала</p>
<p>Яе чуткая струна.</p>
<p>Граў Сымонка і часамі</p>
<p>Смык ад скрыпкі аднімаў</p>
<p>І кудысь углыб вачамі</p>
<p>Пільна-пільна пазіраў,</p>
<p>Потым зноў ён ачынаўся;</p>
<p>Сэрца білася ў грудзях,</p>
<p>І агоньчык запаляўся</p>
<p>Ў яго кругленькіх вачах.</p>
<p>Зноў над скрыпкаю жалобна</p>
<p>Смык хадзіў, бы штось раняў,</p>
<p>І слязамі дробна-дробна</p>
<p>Лес, дубраву напаўняў.</p>
<p> </p>
<p>Хлопчык змоўк і здрыгануўся,</p>
<p>Аж падскочыў: перад ім</p>
<p>Сівы дзед стаіць, сагнуўся,</p>
<p>Вокам міргае сляпым.</p>
<p>Страшны, бледны, абарваны,</p>
<p>Жыцця пасынак, бядак,</p>
<p>На ім торбы і лахманы,</p>
<p>У руцэ кій – то жабрак.</p>
<p> </p>
<p>– Хто ты, хлопча? – дзед пытае: –</p>
<p>Чый сынок? якіх бацькоў?..</p>
<p>Ну ж і хлопец! Моц святая!</p>
<p>Маладзец, каб я здароў!</p>
<p>Тваё гранне гоіць раны,</p>
<p>Ну й мастак ты, хоць малы! –</p>
<p>Хлопчык бачыць – дзед рахманы,</p>
<p>Хоць і страшны, ды не злы.</p>
<p>Але што сказаць адразу:</p>
<p>Праўду вылажыць? салгаць?</p>
<p>Дзед стаіць і жджэ адказу,</p>
<p>Потым зноў давай пытаць.</p>
<p>– Я... так... хлопец... падарожны,</p>
<p>Праз сябе сам... Я... нічый! –</p>
<p>І пры гэтым асцярожна</p>
<p>Ён зірнуў на дзедаў кій.</p>
<p> </p>
<p>– Як жа гэта: сам сабою? –</p>
<p>Дзед ускінуў плечуком: –</p>
<p>Ты ж не вырас пад вярбою</p>
<p>Ці ў бары баравіком?</p>
<p> </p>
<p>– Я, дзядок, прагнаны з хаты</p>
<p>І іду... куды? у свет! –</p>
<p>Больш дзівіўся дзед кудлаты,</p>
<p>Разважае нешта дзед.</p>
<p>– Гм, хлапчынка: свет вялікі,</p>
<p>А прыпынку ў ім няма,</p>
<p>Прападзеш, бы яблык дзікі,</p>
<p>Цяпер восень, там зіма.</p>
<p>Дзе ж ты дзенешся зімою?</p>
<p>Хто табе прытулак дасць?</p>
<p>Эх, спазнаешся з бядою!</p>
<p>Эх, шырока яе пасць!</p>
<p>Горка, горка давядзецца,</p>
<p>Ты старога запытай.</p>
<p>Ой, часамі так прыпрэцца,</p>
<p>Што хоць рэпачку спявай!</p>
<p>А на свеце, хлопча, ўсякіх</p>
<p>Многа знойдзецца людзей.</p>
<p>На пахілых і сабакі</p>
<p>Брэшуць злосней і гарэй...</p>
<p>Як жа ты надумаў, дзеткі?</p>
<p> </p>
<p>– А не ведаю... ніяк...</p>
<p> </p>
<p>– Го, то кепска, мая кветка! –</p>
<p>Галавой матнуў жабрак.</p>
<p>Змоўк дзядок, маўчаў Сымонка,</p>
<p>Апусціўшы вочы ў дол,</p>
<p>А стары разважыў тонка</p>
<p>І так кажа. – Што ж, сакол,</p>
<p>Вось што я табе параю,</p>
<p>Каб не траціць лішніх слоў :</p>
<p>Я стары і лепей знаю,</p>
<p>Што рабіць, каб я здароў!</p>
<p>Пойдзем, хлопча, маім шляхам:</p>
<p>Будзе нам латвей удвух;</p>
<p>Ты не будзеш жыць пад страхам,</p>
<p>Што злы голад выне дух.</p>
<p>У мяне ж ёсць свая хатка,</p>
<p>Нажабруем, купім дроў;</p>
<p>Печ прыгорне нас, як матка,</p>
<p>Добра там, каб я здароў!</p>
<p>І не трэба чыёй ласкі,</p>
<p>Хай сабе трашчыць мароз,</p>
<p>Мы расказваць будзем казкі –</p>
<p>У мяне іх цэлы воз.</p>
<p>– Ну, а біцца дзед не будзе?</p>
<p>– Што ты! Не, каб я здароў,</p>
<p>Каб памёр на гэтым грудзе!</p>
<p>– Калі так, то я гатоў. –</p>
<p>Дзед сядае на калоду</p>
<p>І, заместа барышу,</p>
<p>Дае сальца малышу,</p>
<p>Каб азначыць тую згоду.</p>
<p> </p>
<p> </p>
<h4><a id="chapter11"></a>III</h4>
<p> </p>
<p>Нікне ночка. Дзень чуць значна</p>
<p>З смехам ясным на вуснох</p>
<p>Ідзе з ёю ў стэп няўбачны</p>
<p>І губляе ў глыбінох,</p>
<p>Цёмна-сініх і далёкіх,</p>
<p>Там, дзе зорачкі гараць</p>
<p>І дзе хмарак адзінокіх</p>
<p>Віхр не смее заганяць.</p>
<p> </p>
<p>Як той дзень за ночкай следам</p>
<p>Ходзіць кожную пару,</p>
<p>Шоў Сымон за старцам-дзедам,</p>
<p>Дзед – уніз, ён – угару.</p>
<p>Дзед слабеў і траціў сілы,</p>
<p>Круг жыцця ён замыкаў</p>
<p>І ступаў на край магілы,</p>
<p>Хлопчык круг свой пачынаў.</p>
<p> </p>
<p>Шлі яны ад хаты к хаце,</p>
<p>З вёскі ў вёску, з краю ў край,</p>
<p>У сярмяжках – латка ў лаце,</p>
<p>З адным толькі словам – дай!</p>
<p>І ў прыгодзе ўсё бывала:</p>
<p>Ціснуў холад іх, мароз,</p>
<p>Снегам вочы засыпала,</p>
<p>Вецер торбачкі іх трос,</p>
<p>Як шалёны, выў, смяяўся,</p>
<p>Біў у твар і з ног скідаў</p>
<p>Ды ў лахмоцце забіраўся,</p>
<p>Шапкі з іх галоў зрываў</p>
<p>І ганяў па снежным полі,</p>
<p>Злы, бязжаласны вар’ят.</p>
<p>І Сымонка, як ніколі,</p>
<p>Зазнаў горачка тут шмат.</p>
<p>Але хлопчык шоў пакорна,</p>
<p>Мерным крокам, як і дзед;</p>
<p>Сцежка ўсюды ім прасторна,</p>
<p>Ім адчынен белы свет.</p>
<p>Ды што нам у тым прасторы?</p>
<p>Што нам шыр без берагоў,</p>
<p>Калі мы – чаўночкі ў моры</p>
<p>Без вясёл, без жагялёў?</p>
<p>І арлу прастор не мілы,</p>
<p>Хоць і волен яму пуць,</p>
<p>Калі ён не мае сілы</p>
<p>Вольна крыллямі ўзмахнуць</p>
<p>І ляцець, куды ён хоча –</p>
<p>У бяздонне глыбіні,</p>
<p>Там, дзе ў хмарах гром ракоча,</p>
<p>Самі паляцца агні.</p>
<p> </p>
<p>Неразлучны з скрыпкай-другам,</p>
<p>Хлопчык шоў, у снезе вяз,</p>
<p>А па хатах з дзедам цугам,</p>
<p>Вочы ўзняўшы на абраз,</p>
<p>Пеў жабрацкія літанні,</p>
<p>У тон дзеду патрапляў,</p>
<p>І дзядоўскія спяванні</p>
<p>Ён на скрыпцы выйграваў;</p>
<p>І тады, як зрэдку спевы</p>
<p>Песень дзедавых святых</p>
<p>Ціхім жаласці павевам</p>
<p>Струн краналіся жывых,</p>
<p>Скрыпка раптам ажывала</p>
<p>І ўжо новым языком</p>
<p>Жаласць сэрца выяўляла</p>
<p>І звінела пад смыком.</p>
<p>І тады вакол Сымонкі</p>
<p>Ўсе збіваліся цясней,</p>
<p>А дзядоўскія скарбонкі</p>
<p>Накладаліся паўней.</p>
<p>Грош завёўся ў дзеда ў латах –</p>
<p>Запамог Сымон яму...</p>
<p>Так па дворах і па хатах</p>
<p>Перакідалі зіму.</p>
<p>Надакучыла ж зіміца!</p>
<p>Прыхадзі хутчэй, вясна:</p>
<p>Ты – крылатая зарніца,</p>
<p>Ты – прызыўная струна,</p>
<p>Ты – дзяўчынка-чараўніца,</p>
<p>Ты прыветна, ты ясна,</p>
<p>Гучнай радасці паўна;</p>
<p>Ты – надзей і мар злучэнне,</p>
<p>Ты – гром песень, цішыня,</p>
<p>Ты – надзорнае імкненне,</p>
<p>Ты – прастора-шырыня,</p>
<p>Ты – прыгожасць-летуценне,</p>
<p>Ты – развага-глыбіня,</p>
<p>Усмех радаснага дня.</p>
<p>Прыхадзі ж, вясенька-радасць,</p>
<p>Буйна росамі заззяй,</p>
<p>Хай твая краса дабра дасць</p>
<p>І абудзіць гэты край!</p>
<p> </p>
<p>І прыйшла яна, княгіня,</p>
<p>Пазганяла снег з зямлі,</p>
<p>І дзе толькі вочы кіне,</p>
<p>Ажыўлялася пустыня,</p>
<p>Травы, красачкі раслі.</p>
<p>А Сымонка нецярпліва,</p>
<p>Сам не знаючы чаму,</p>
<p>Ждаў вясеньку, ждаў, як дзіва,</p>
<p>І кляў холад і зіму.</p>
<p>І цяпер ён быў вясёлы,</p>
<p>Бо ён чуў, што ён жыве,</p>
<p>Што жыве з ім лісцік кволы;</p>
<p>Жыцце чулася ў траве,</p>
<p>У гаёчку, у лясочку,</p>
<p>На палях, і на лугах,</p>
<p>І ў зялёненькім лужочку,</p>
<p>І ў крынічных берагах;</p>
<p>І ў душы бы штось спявала,</p>
<p>А пра што, душа не знала –</p>
<p>Так спявалася само;</p>
<p>Чуў хлапчынка, што спадала</p>
<p>З шыі цяжкае ярмо</p>
<p>Адзіноты, долі горкай, –</p>
<p>Свет хацелася абняць</p>
<p>І людзям бліскучай зоркай</p>
<p>У іх цемрадзі заззяць</p>
<p>І сказаць ім, як шчасліва</p>
<p>Можна жыць і на зямлі,</p>
<p>А яны ўсе – злы-маўклівы</p>
<p>І гняўліва-абурлівы,</p>
<p>З рубяжоў дабра зышлі,</p>
<p>Ён любіў і неба гэта,</p>
<p>Недасяжную глыб-сінь</p>
<p>І бязмежжа горных светаў</p>
<p>І адвечную іх плынь.</p>
<p> </p>
<p>Ідуць часам яны з дзедам, –</p>
<p>Месца слаўнае, цяпло,</p>
<p>Час паўднёвы прад абедам.</p>
<p>– Э, куды наша ні шло,–</p>
<p>Кажа дзед: – прысядзем хіба? –</p>
<p>Хлопчык згодзен, хлопчык рад,</p>
<p>Хоць не любіць дзеда-грыба:</p>
<p>Дзед залішне скупават,</p>
<p>Толькі цешыць абяцанкай,</p>
<p>А не справіць халата,</p>
<p>І стары, а жыве зманкам,</p>
<p>Дзед – шалыга, шалахта.</p>
<p>А дзед сядзе каля дуба,</p>
<p>Кій паложыць на траву,</p>
<p>Люльку возьме ў рот бяззубы</p>
<p>І пахіліць галаву,</p>
<p>Ды пачне сваё казанне,</p>
<p>Як павінен жыць Сымон,</p>
<p>Каб праз тое навучанне</p>
<p>Лепш прыбраць яго ў палон,</p>
<p>Бо таму не збыць пакуты,</p>
<p>Хто б над старасцю накпіў.</p>
<p>– А скажы, дзядок: чаму ты</p>
<p>Мне халацік не купіў?</p>
<p>Бач, халат мой: – кучка гною</p>
<p>І няма ў ім рукавоў!</p>
<p>– А нашто халат вясною?</p>
<p>Ну, нашто, каб я здароў?</p>
<p>Меў бы ты халацік новы,</p>
<p>Дык які б ты быў жабрак?</p>
<p>Людзі пальцам ткнуць гатовы:</p>
<p>Жабраку абнова – брак!</p>
<p>Людзі скажуць: ён багаты,</p>
<p>Паглядзі, які халат!</p>
<p>На парог не пусцяць хаты,</p>
<p>Крыкнуць: «Вон, пайшлі назад!»</p>
<p>Зацкуюць яшчэ сабакам</p>
<p>Ды дадуць і кулакоў...</p>
<p>Рвань ёсць беднасці адзнака,</p>
<p>Беднасць – доля жабракоў.</p>
<p>А зірнуць, вось, на такога, –</p>
<p>Хіба той не дасць, хто ліх...</p>
<p>Слухай ты мяне, старога,</p>
<p>Лепей ведаю я іх.</p>
<p>– А скажы, дзед: ці не можна</p>
<p>Жыць праўдзіва, а не так?..</p>
<p>– Ну, а як, скажы, а як?</p>
<p>Галава твая парожна!</p>
<p>Дзе ж тут зман той? вось дзівак!</p>
<p>Раз узяўся ты за гуж,</p>
<p>Не кажы, што я не дуж;</p>
<p>Трэба ведаць тут парадкі:</p>
<p>Зверам будзь сярод звяроў,</p>
<p>Між авечачак – ягняткам...</p>
<p>Толькі так, каб я здароў!</p>
<p>Ты паслухай, што скажу я:</p>
<p> </p>
<p>– Думала варона,</p>
<p>Чорная хвальбона, –</p>
<p>Хай не марыкуе, –</p>
<p>Думала-гадала,</p>
<p>Што ёй свету мала</p>
<p>І чагось бракуе.</p>
<p>Пташкі ўсе, як пташкі:</p>
<p>Лёгкі лёс ці цяжкі,</p>
<p>А жывуць як трэба.</p>
<p>Хто жыве ў балоце,</p>
<p>Гнёзды ўе ў чароце,</p>
<p>Мае свой кус хлеба:</p>
<p>Чапля ловіць рыбу,</p>
<p>І ў сваю сядзібу</p>
<p>Носіць бусел жабы.</p>
<p>Плюхаюцца качкі,</p>
<p>Гусі, іх сваячкі, –</p>
<p>Ім вада была бы.</p>
<p>А хто жыў на полі, –</p>
<p>Меў там свае ролі,</p>
<p>Свой парадак пэўны.</p>
<p>Толькі той вароне</p>
<p>Паў на глузд, Сымоне,</p>
<p>Замер неспадзеўны:</p>
<p>Хоча быць арліцай,</p>
<p>Бліснуць бліскавіцай</p>
<p>У надземнай багне,</p>
<p>Каб ва ўсім стварэнні</p>
<p>Выклікаць здзіўленне –</p>
<p>Славы сабе прагне.</p>
<p>І варона з шула</p>
<p>Крыллямі ўзмахнула –</p>
<p>Вышай, вышай, вышай!</p>
<p>Яна ўжо высока,</p>
<p>Чуць угледзіць вока,</p>
<p>І здаецца мышай.</p>
<p>Толькі ж хто ні гляне</p>
<p>На яе лятанне,</p>
<p>Кажа: «То ж – варона!»</p>
<p>Бачыць – прагарэла,</p>
<p>Бо не выйшла дзела,</p>
<p>Не па ёй карона!</p>
<p>Але не шманае</p>
<p>Пташына дурная,</p>
<p>Новы шлях цярэбіць:</p>
<p>«Спаганю сваё я,</p>
<p>Спробую другое –</p>
<p>Паплыву, як лебедзь!»</p>
<p>Дэбае варона</p>
<p>На адхон затону,</p>
<p>Дэбае, гяргеча;</p>
<p>Стала над вадою</p>
<p>І – бух з галавою!</p>
<p>Шугнула, бы з печы!</p>
<p>Вымакла, бядачка,</p>
<p>Бо яна не качка,</p>
<p>Чуць не затанула.</p>
<p>Вылезла на бераг,</p>
<p>І цана ёй шэлег –</p>
<p>Не ўзляціць на шула.</p>
<p>Кінула варона</p>
<p>Дасяганне трону,</p>
<p>Зноў ідзе на летнік.</p>
<p>І да гэтых часаў</p>
<p>Ёй зачынен засаў:</p>
<p>Ёй прызначан сметнік.</p>
<p>Дык не будзь, Сымоне,</p>
<p>Падобен вароне</p>
<p>І не круці носам,</p>
<p>Слухай ты старога,</p>
<p>Не кажы пустога...</p>
<p>Ды... змагайся з лёсам!</p>
<p> </p>
<p>Хлопчык слухаў, ды не верыў:</p>
<p>Лжэ ён, гэты стары пень,</p>
<p>І дзядоўскія намеры</p>
<p>Ясны хлопчыку, як дзень.</p>
<p>І Сымон даўно заўважыў,</p>
<p>Як дзед пазухі бярог,</p>
<p>Як размовы меў аб кражах,</p>
<p>Як казаў аб зладзяёх.</p>
<p>– Ці дзед хвор? – пытаў хлапчына, –</p>
<p>Што хапаешся за бок?</p>
<p>– Дый не дуж такі, браток, –</p>
<p>Крэхча хітры старычына,</p>
<p>Стогне, войкае нарокам,</p>
<p>Як бы й праўда, што баліць;</p>
<p>А ў старога там, за бокам,</p>
<p>Срэбра цэлы спрат ляжыць.</p>
<p>Вось ён байкі выдумляе,</p>
<p>Як зладзеяў моцна б'юць,</p>
<p>Што за доля іх спаткае,</p>
<p>Калі ў пекла пападуць.</p>
<p>Як іх толькі не ўшчуваюць:</p>
<p>Вараць іх чарты ў катлох,</p>
<p>Скуру кіпцямі здзіраюць</p>
<p>З іх зладзейскіх рук і ног;</p>
<p>Б’юць у спіну бусакамі</p>
<p>І жывое мяса рвуць,</p>
<p>І па пальцах малаткамі</p>
<p>Жараць, косці іх таўкуць.</p>
<p>А найгорай тым трапляе,</p>
<p>Хто няшчасных жабракоў</p>
<p>Крыўдзіць або абкрадае –</p>
<p>«Не сказаць – каб я здароў!»</p>
<p> </p>
<p> </p>
<h4><a id="chapter12"></a>IV</h4>
<p> </p>
<p>Быў якраз пачатак мая.</p>
<p>Ну й была тады вясна!</p>
<p>Ось такая, што бывае</p>
<p>Можа ў сотні лет адна:</p>
<p>Было ўмеру ўсё і ўпору:</p>
<p>Дожджык пройдзе, зноў цяпло,</p>
<p>Травы, краскі гнала ўгору</p>
<p>На прастору, на святло.</p>
<p>Выйдзеш з хаты надасвеце,</p>
<p>Так і піў бы дух зямлі,</p>
<p>І раслі б, здаецца, дзеці,</p>
<p>Каб іх кінуць на раллі.</p>
<p>А дзянёчак як настане,</p>
<p>Тая ранічка вясны!</p>
<p>Кропля роскі на каштане</p>
<p>Блеск запальвае дзіўны;</p>
<p>У ёй зорчын смех блукае,</p>
<p>І вясёлкі ў ёй дрыжаць,</p>
<p>А лес радасцю гукае,</p>
<p>Шчасцем вее сенажаць.</p>
<p>А вакол так ціха-гожа,</p>
<p>А паслухаеш – чутно,</p>
<p>Як расце трава і збожжа –</p>
<p>Нівак свежае руно.</p>
<p>І з зямлі празрыстым парам</p>
<p>К небу ўзносіцца туман,</p>
<p>Як малітва сонцу, хмарам,</p>
<p>І дрыжыць, гарыць пажарам</p>
<p>Скат узгоркаў і курган.</p>
<p>Ну, вясна была на дзіва!</p>
<p>Не, Сымонку не забыць</p>
<p>Той вясны, пары шчаслівай,</p>
<p>Покі ў свеце будзе жыць!</p>
<p>То было нейк у суботу.</p>
<p>Слаўны выдаўся дзянёк!</p>
<p>Моцна парыла, а потым</p>
<p>Стаў павейваць вецярок</p>
<p>Ды густы, падуў з заходу</p>
<p>І засценьваў неба край.</p>
<p>– Будзе нейкая прыгода,</p>
<p>Ходу, хлопча, падбаўляй –</p>
<p>Ці не пройдзе дождж, глядзі ты:</p>
<p>Млявасць чуецца, цяжар;</p>
<p>Так і спаў бы, як забіты,</p>
<p>І так парыць, такі вар,</p>
<p>Што насілу цягнеш ногі,</p>
<p>Хоць лажыся дзе пад плот. –</p>
<p> </p>
<p>Дзед з Сымонкам шлі дарогай</p>
<p>Між палёў у свой абход.</p>
<p>– А ўжо сонца невысока,</p>
<p>Не мінуць бы хутароў.</p>
<p>Бачыш ты іх? Ці далёка?</p>
<p>– Тут, дзядок, няма двароў, –</p>
<p>Паглядзеўшы, хлопчык кажа.</p>
<p>Зноў маўчком яны ідуць;</p>
<p>А на захадзе, як сажа,</p>
<p>Хмары цёмныя ўстаюць,</p>
<p>І варушацца клубы іх,</p>
<p>Як жывыя,</p>
<p>І сівыя,</p>
<p>Нібы голавы на шыях</p>
<p>Нейкіх волата ў дзіўных,</p>
<p>З багна неба насланых,</p>
<p>Ды, як змей многагаловы,</p>
<p>Націскаюцца цяжэй;</p>
<p>Глушыць землю шум іх мовы,</p>
<p>І выконвае ім словы</p>
<p>Гром выразней і мацней.</p>
<p>Ідзе хмара. Бліскавіцы</p>
<p>Палыхаюць і гараць.</p>
<p>Сам пярун там грозналіцы</p>
<p>Перайшоў зямлі граніцы</p>
<p>І вядзе над ёю раць.</p>
<p>Лук яго з маланак звіты;</p>
<p>Хмара – шчыт, а стрэлы – гром,</p>
<p>Бура – конь многакапыты;</p>
<p>Ён віхрамі апавіты,</p>
<p>Неба ўсё яму шатром.</p>
<p>І ўсё ніжай і ўсё ніжай</p>
<p>Абвісае хмар страха,</p>
<p>І ўсё грозней ды ўсё бліжай</p>
<p>Гром, зачаўшыся сціха,</p>
<p>Забушуе, бухне ў боры</p>
<p>Гукам-грукатам пярун</p>
<p>І пагоніць гуды ў горы,</p>
<p>Гне лясы, гудзе лясун,</p>
<p>Як гудзе струна гітары.</p>
<p> </p>
<p>Пазіраў Сымон на хмары.</p>
<p>Што ж яны там выраблялі!</p>
<p>Як клубіліся яны!</p>
<p>Як маланкі іх аралі!</p>
<p>Як траслі іх перуны!</p>
<p>– Дарма выбраўся ў дарогу,</p>
<p>Дзе ж схавацца нам цяпер?..</p>
<p>Вер у Бога, але Богу</p>
<p>Не заўсёды, браце, вер! –</p>
<p>Дзед ісці хутчэй стараўся</p>
<p>І Сымона падганяў,</p>
<p>Шоў, на момант прыпыняўся,</p>
<p>Хаты поглядам шукаў.</p>
<p>– Ну, грымоты, ай, грымоты!</p>
<p>І ўвалье ж нам, ого-го!..</p>
<p>– А скажы, дзядок: чаго ты</p>
<p>На гром хрысцішся? чаго?</p>
<p>Толькі блісне бліскавіца,</p>
<p>Ты і хрысцішся? Чаму?</p>
<p>– Ты, Сымон, яшчэ дурніца,</p>
<p>І тлумач усё яму.</p>
<p>А затым, каб злога духа</p>
<p>Гэтым крыжам адагнаць!</p>
<p>Як жа гэтага не знаць?</p>
<p>Каб не лез злы дух, псяюха,</p>
<p>Бо Ілья яго, паганца,</p>
<p>Лупіць стрэламі грамоў,</p>
<p>Раз’язджаючы ў маланцы</p>
<p>Над зямлёй між аблакоў;</p>
<p>Вось ён схованкі шукае</p>
<p>Пад хрышчонаю душой,</p>
<p>Бо па свеце чорт блукае,</p>
<p>Каб пакепліваць над ёй. –</p>
<p>Хлопчык слухаў у здзіўленні,</p>
<p>Вочы кідаў на карчы,</p>
<p>А ў пужлівым уяўленні</p>
<p>Ўсталі чэрці-рагачы.</p>
<p>Унь на дзераве з бярозы</p>
<p>Рожкі вытырклі і хвост,</p>
<p>Штось пабегла там у лозы,</p>
<p>Нешта скокнула пад мост.</p>
<p>А што там у пні за дзіва?</p>
<p>Вушы, нос і капыток...</p>
<p>Ну, напэўна там чарток</p>
<p>Прытаіўся палахліва.</p>
<p> </p>
<p>А па хмарах на маланках</p>
<p>Громы кідае Ілья,</p>
<p>Аж калоціцца зямля,</p>
<p>Цёмна стала на палянках.</p>
<p>– Дзедка, бачыш, унь сядзіба,</p>
<p>Па-над лесам хутарок!</p>
<p>– На ачосы пойдзем хіба,</p>
<p>Ды хутчэй, хутчэй, сынок. –</p>
<p> </p>
<p>Са шляху яны звярнулі,</p>
<p>Нацянькі ідуць мяжой.</p>
<p>Хмары ж неба апранулі,</p>
<p>Даль закрылася імглой.</p>
<p>Як жывое срэбра, важка</p>
<p>З хмар пярэдніх дождж упаў;</p>
<p>За маланкай следам цяжка</p>
<p>Гром страшэнны загучаў.</p>
<p>І, здалося, не стрымала</p>
<p>Хмара цяжару грамоў,</p>
<p>Раптам ставы разарвала,</p>
<p>Нібы лёд рака ўзламала</p>
<p>І пабегла з берагоў.</p>
<p>Слепіць вочы бліскавіца,</p>
<p>Бура, громы, навальніца,</p>
<p>Па зямлі бягуць крыніцы...</p>
<p> </p>
<p>Вайшлі ў хату дзед з Сымонам,</p>
<p>Чэсць далі гаспадаром,</p>
<p>Старасвецкім «пахвалёным»</p>
<p>Прывіталі гэты дом.</p>
<p>Стаў Сымонка каля лавы,</p>
<p>Хату поглядам абвёў,</p>
<p>А халацік безрукавы</p>
<p>Цёк у дзесяць ручаёў.</p>
<p>Загарэў, бядак, ад сонца,</p>
<p>Твар лушчыўся і ліняў,</p>
<p>І мізэрна так бясконца</p>
<p>Гэты хлопчык выглядаў!</p>
<p>Толькі вочкі асвячалі</p>
<p>Твар замораны, худы</p>
<p>І так многа прыдавалі</p>
<p>Хлопцу гора і нуды.</p>
<p>І было ў іх задумленне</p>
<p>Не дзяціных яго лет,</p>
<p>І адбітак засмучэння</p>
<p>Палажыў на вочы след.</p>
<p>І той погляд раз даволі</p>
<p>Хоць на момант улавіць,</p>
<p>Каб ужо яго ніколі,</p>
<p>Назаўсёды не забыць,</p>
<p>Бо жыццё прайшло няскладна</p>
<p>Па дзяцінай паласе,–</p>
<p>І на хлопчыка ўспагадана</p>
<p>Пазіралі тут усе.</p>
<p>– Што, дзядуля: гэны блазан</p>
<p>Свой табе, чужы, ці як?</p>
<p>– Не, панюхна, не сваяк, –</p>
<p>Так нядоляй са мной звязан.</p>
<p>– А радню ж якую мае,</p>
<p>Ёсць бацькі, ці сірата? –</p>
<p>Хлопчык вочы апускае,</p>
<p>Падаецца ў бок кута.</p>
<p>– Як сказаць вам? збег ён з дому!</p>
<p>Выгнаў бацька яго вон.</p>
<p>Што ж было рабіць малому?</p>
<p>І са мною ходзіць ён. –</p>
<p>Тут на хлопца вочы строга</p>
<p>Сам ускінуў гаспадар.</p>
<p>– Бацька выгнаў? бойся Бога!</p>
<p>Эге, ты, відаць, штукар!</p>
<p>Што зрабіў ты, прызнавайся?</p>
<p>Мусіць, печаны ты гад?</p>
<p>– Кінь ты, бацька, не чапляйся!</p>
<p>Можа ён не вінават, –</p>
<p>Кажа ціха гаспадыня: –</p>
<p>Што карыць яго дарма?</p>
<p>Ад дабра свой дом не кіне,</p>
<p>Добра ведаю сама. –</p>
<p>Як заплача тут хлапчынка!</p>
<p>Як прарвецца яго жаль!</p>
<p>Аж дрыжыць ён, бы націнка,–</p>
<p>Ну, канчаецца амаль,</p>
<p>Бо ён першы раз, няшчасны,</p>
<p>Слова жаласці пачуў;</p>
<p>Слова ласкі, погляд ясны</p>
<p>Сэрца хлопцу павярнуў.</p>
<p>Стала ў хаце ўсім нялоўка,</p>
<p>Бо пачулі чэрствасць, стыд,</p>
<p>Бо з-за ласкавага слоўка</p>
<p>Гэтак плакаў ён наўзрыд.</p>
<p>– Сціхні, годзе, а то брыдка:</p>
<p>Хто не бачыў тваіх слёз? –</p>
<p>Дзед тузнуў яго за світку,</p>
<p>За плячук яго патрос.</p>
<p>– А чыя ж то скрыпка гэта? –</p>
<p>Зноў спытаўся гаспадар.</p>
<p>– А яго! О, граць ён мэта:</p>
<p>Першай гільдыі штукар!</p>
<p>Ну, Сымон, утні ты, браце,</p>
<p>Хай паслухаюць паны! –</p>
<p>Зацікавіліся ў хаце –</p>
<p>Больш Сымон ім стаў дзіўны.</p>
<p>Ён уцёрся кулачкамі</p>
<p>І ўжо плакаць трохі сціх,</p>
<p>Больш вясёлымі вачамі</p>
<p>Ён акінуў тут усіх.</p>
<p>Мімавольна і выпадкам</p>
<p>Чыйся погляд ён спаткаў,</p>
<p>Хтось сачыў за ім украдкам</p>
<p>І вачмі вачэй шукаў.</p>
<p>Ён ніколі не забудзе,</p>
<p>Покі жыць на свеце будзе,</p>
<p>Пары ясненькіх вачок,</p>
<p>Тонкіх бровак, тварык ветлы,</p>
<p>І на губках такі светлы,</p>
<p>Такі добранькі смяшок.</p>
<p>Ён яшчэ раз вочкі ўскінуў,</p>
<p>Зноў той погляд улавіў.</p>
<p>Тут Сымонка скрыпку вынуў,</p>
<p>Чуць галоўку пахіліў</p>
<p>І зайграў, ды так прыўдала,</p>
<p>Як ніколі не іграў,</p>
<p>Скрыпка нібы вымаўляла –</p>
<p>Душу радасць авявала,</p>
<p>Душу смутак ахінаў.</p>
<p>Змоўклі ў хаце ўсе дазвання –</p>
<p>Зачароўваў ён усіх,</p>
<p>Толькі зрэдку, без пытання,</p>
<p>Сам сабою чуўся ўздых.</p>
<p>Галаву рукой апёршы,</p>
<p>Гаспадар прысеў за стол,</p>
<p>Нерухомы, бы абмёршы,</p>
<p>Апусціўшы вочы ў дол.</p>
<p>Гаспадыня, як стаяла,</p>
<p>І застыла так, маўчыць,</p>
<p>Бы яе штось прыкавала,</p>
<p>На твары сляза блішчала,</p>
<p>А струна гучыць-гучыць!</p>
<p>Грае хлопчык ды часамі</p>
<p>Кіне вочкі ў той куток,</p>
<p>Каб спаткацца зноў вачамі</p>
<p>З парай ясненькіх вачок.</p>
<p>А яны глядзелі пільна,</p>
<p>І ўспагадна, і прыхільна,</p>
<p>Ды так міла, ды так гожа,</p>
<p>Як дзяўчынка глядзець можа.</p>
<p>Ад тых вочак шлі праменні,</p>
<p>Сэрца лашчылі цяплом,</p>
<p>Адганялі мрок-суценне,</p>
<p>Душу цешылі святлом.</p>
<p>І тады струну раптоўна</p>
<p>Ажыўляў вясёлы тон,</p>
<p>Плаваў смык той лёгка-роўна</p>
<p>Ды з струнамі палюбоўна</p>
<p>Вёў суладны гоман-звон.</p>
<p>Так на полі ў вечар мая</p>
<p>Ветру лёгенькі павеў</p>
<p>Чуць калосікі гайдае</p>
<p>Ды з іх гутаркі складае</p>
<p>Нейкі гожы-ціхі спеў.</p>
<p> </p>
<p>Скончыў ён, а вобраз грання</p>
<p>Жыў, звінеў яшчэ ў душы,</p>
<p>Як той голас развітання,</p>
<p>Што гучыць табе ў цішы.</p>
<p>– Хлопчык, родны ты мой, мілы!</p>
<p>Як жа граеш ты, браток!</p>
<p>Як завешся ты, пахілы,</p>
<p>Залаты мой ты чаўнок? –</p>
<p>Хваліць хлопчыка малога</p>
<p>Гаспадар на ўсе лады.</p>
<p>– Ну, хадзі за стол, нябога;</p>
<p>Сядзь і ты, стары, сюды,</p>
<p>Пасілкуйцеся з дарогі...</p>
<p>Ты знімі, дзед, свой мяшок! –</p>
<p>Крэхча, дзякуе убогі:</p>
<p>– Не турбуйцеся, панок!</p>
<p>От прысяду я тут з краю,</p>
<p>Хай вас Бог усіх цаліць...</p>
<p>Я, панок, нашто хлусіць,–</p>
<p>Надта хлопца паважаю,</p>
<p>Слаўны хлопец, малайчына,</p>
<p>Як бы ў ім мая ёсць кроў,</p>
<p>І гляджу яго, як сына,</p>
<p>І люблю, каб я здароў!</p>
<p>– Але ён худы да змору...</p>
<p>Што ж, Сымонка, не ясі?</p>
<p>Ганна, збегай ты ў камору,</p>
<p>Сыру хлопцу прынясі! –</p>
<p> </p>
<p>Дык то Ганна! Ну й дзяўчынка!</p>
<p>І прыўдалая ж яна!</p>
<p>Станік тонкі, бы націнка,</p>
<p>Тварык – ветлая вясна,</p>
<p>А як гляне, вочкі ўскіне,</p>
<p>Усміхнецца – ясны дзень!</p>
<p>Хоць якая злосць астыне,</p>
<p>Раптам згоніць з твару цень. –</p>
<p>– Ну, частуй музыку, Ганя! –</p>
<p>Застыдзілася яна,</p>
<p>Як цвет маку, ўся дазвання</p>
<p>Шчочка стала чырвана.</p>
<p>Але вочкі ускідае</p>
<p>На Сымонку ды ізноў</p>
<p>Іх саромліва спускае</p>
<p>І ніяк не знойдзе слоў</p>
<p>Папрасіць яго як трэба.</p>
<p>І Сымонка сам не свой:</p>
<p>З сырам сыр есць замест хлеба,</p>
<p>Трэ галушачкі рукой,</p>
<p>Ніжай гне свой стан сірочы,</p>
<p>Рук не знае дзе падзець,</p>
<p>І не смее ёй у вочы</p>
<p>Смела, проста паглядзець.</p>
<p>Дзед тым часам твар жагнае,</p>
<p>Вочы ўзняўшы к абразом,</p>
<p>І прад імі выслаўляе</p>
<p>Ён прыветны гэты дом.</p>
<p>– Дзякуй вам за падвячорак! –</p>
<p>Кажа ён гаспадаром.</p>
<p>– Ну, Сымон, да першых зорак</p>
<p>Можа ў Ліпы сціганём? –</p>
<p>Хлопцу стала нейк маркотна.</p>
<p>– Пойдзем! – кажа, і ўздыхнуў</p>
<p>І падняўся ды гаротна</p>
<p>Хату тую азірнуў.</p>
<p>І заныла, так заныла</p>
<p>Сэрца беднае яго!</p>
<p>І журбота падступіла,</p>
<p>А па чым яна? чаго?</p>
<p>Зноў ісці жабрачым шляхам</p>
<p>І жыць гэтак дзень за днём,</p>
<p>Калі тут, пад гэтым дахам,</p>
<p>Ён авеяны святлом!</p>
<p>– Тут начуйце, хто вас гоніць?</p>
<p>Унь на небе колькі хмар!</p>
<p>Ды ўжо й позна, – ім гамоніць,</p>
<p>Іх спыняе гаспадар:</p>
<p>– Клуня блізка, і на сене</p>
<p>Можна добра адпачыць,</p>
<p>Чым вы мелі па калені</p>
<p>Гразь папоцемку мясіць.</p>
<p>– О, няхай вам Бог спрыяе!</p>
<p>Нам абы-які куток, –</p>
<p>Кажа дзед ды зноў знімае</p>
<p>Свае торбы і мяшок.</p>
<p> </p>
<p> </p>
<h4><a id="chapter13"></a>V</h4>
<p> </p>
<p>Адгрымелі час свой громы.</p>
<p>Гром-пярун імчыцца далей</p>
<p>З грознай раццю грознай хваляй,</p>
<p>А па лесе бураломы</p>
<p>Засталіся нерухомы;</p>
<p>Хто ўцалеў, маўчыць зацята,</p>
<p>Толькі дуб над трупам брата</p>
<p>Роніць з лісцяў слёзы жалю.</p>
<p>Дзесь на ўсходзе нікнуць хмары,</p>
<p>Дзесь адсвечваюць зарніцы</p>
<p>Блескам-ззяннем таямніцы;</p>
<p>Скаліць зубы слуп пажару –</p>
<p>Бляск над лесам, дзе Стажары,</p>
<p>Там няшчасце, там згінота:</p>
<p>Нехта спален з тых грымотаў,</p>
<p>Спален свечкай бліскавіцы.</p>
<p>А ў бяздонні пас бліскучы,</p>
<p>З туманоў і зор сатканы,</p>
<p>У нябесных лёг палянах;</p>
<p>Там зліліся зоры ў кучы.</p>
<p>Неба ззяе, неба дыша,</p>
<p>Як бы нейкі напіс піша,</p>
<p>Неўчытаны і цякучы.</p>
<p> </p>
<p>Лёг Сымон з дзядком на сене –</p>
<p>Не змыкае вочак сон:</p>
<p>Перад ім плывуць, як цені,</p>
<p>І ўстаюць з усіх старон,</p>
<p>Як улетку хмаркі тыя</p>
<p>Над прасторамі палёў,</p>
<p>Думкі-вобразы такія,</p>
<p>Для якіх не знойдзеш слоў,</p>
<p>Каб іх выказаць дакладна</p>
<p>І ўлавіць іх рух дзіўны;</p>
<p>То трывожна, то павабна</p>
<p>Звалі-клікалі яны.</p>
<p>І адзін з іх, вобраз Гані,</p>
<p>Ад усіх ясней-ярчэй</p>
<p>Ззяў, бы зорачка ў тумане,</p>
<p>Мілым усмехам вачэй.</p>
<p>Ён і вабіў і смяяўся,</p>
<p>Ён гарнуў к сабе, ён зваў,</p>
<p>Краскай майскаю вагаўся,</p>
<p>Нейкі голас падаваў.</p>
<p>І ў Сымонкі гожа ў сэрцы</p>
<p>Песня пелася сама:</p>
<p>Адчыніць ёй трэба дзверцы –</p>
<p>Ёй спакою там няма,</p>
<p>Хоча вырвацца з палону,</p>
<p>Каб парушыць гэты сон.</p>
<p>Волі песням і разгону!</p>
<p>Здзек над песнямі – прыгон!</p>
<p> </p>
<p>І не можа хлопчык зладзіць</p>
<p>Сам з сабою, каб не граць.</p>
<p>Ён ціхутка з торпу злазіць –</p>
<p>Волю сэрцу хоча даць.</p>
<p>Ноч зямельку агарнула,</p>
<p>Лісцік дрэмле, спіць трава;</p>
<p>Краска лісцечка згарнула,</p>
<p>Дзесь кігікае сава.</p>
<p>А над цёмнай паласою,</p>
<p>Дзе стыкаецца з зямлёю</p>
<p>Край далёкіх небясоў,</p>
<p>Бы па слову чараўніцы,</p>
<p>Вочы ўскідваюць зарніцы</p>
<p>Над зямлёй паўзверх лясоў.</p>
<p>Погляд тых вачэй іскраных</p>
<p>Мрок калыша, мрок дрыжыць,</p>
<p>Ды завесак тых цямраных</p>
<p>Ён не думае злажыць,</p>
<p>Каб не страціць панавання,</p>
<p>Каб закрыць дарогу дню.</p>
<p>А Сымонка слаў вітанне</p>
<p>І вачамі на спатканне</p>
<p>Ён імкнуўся да агню.</p>
<p>І па струнцы па шаўковай</p>
<p>Тромкнуў пальчыкам Сымон, –</p>
<p>Адазваўся песняй новай,</p>
<p>І панёсся стройнай мовай</p>
<p>Чуткіх струн удалы звон.</p>
<p>І казалі струны тыя,</p>
<p>Струны чуткія, жывыя:</p>
<p> </p>
<p>Як прыгожа-павабны вы, зоры!</p>
<p>Нібы высыпаў іней агністы,</p>
<p>Ніцей пацерак шнур прамяністы</p>
<p>Асвятляе глыбіны-прасторы.</p>
<p>Ці не вам чэсць-хвалу даюць горы</p>
<p>І бясконцыя моры</p>
<p>Даляў сонна-імглістых?</p>
<p>Ці не вам гэтых хмарак зарніцы</p>
<p>Песень блескаў звіваюць вяночкі?..</p>
<p>Выплываюць з усходу чаўночкі,</p>
<p>Слугі сонца і яснай дзянніцы,</p>
<p>Каб дзяньку адчыніць акяніцы, –</p>
<p>Адсланяе граніцы</p>
<p>Гэта песня паўночна.</p>
<p>Быць хацеў бы я сонцавай коскай:</p>
<p>Зазірнуў бы я ў надзор'е;</p>
<p>Я гаманіў бы з чыстаю роскай,</p>
<p>Я бы каціўся з хмарчынай слёзкай,</p>
<p>Я б крынічкай бег з узгор'я</p>
<p>І праз гэты цёк бы двор я.</p>
<p>Зоркі ў небе – неба вочкі,</p>
<p>Месячык – вартаўнічок,</p>
<p>Хмаркі – ветравы сарочкі,</p>
<p>Неба шыр – пастаўнічок,</p>
<p>Дзе ноч-цьма снуе красёнцы,</p>
<p>Дзе чаўночак ладзіць сонца,</p>
<p>Каб усплыў на іх дзянёк.</p>
<p>А зарніцы – пыл агнёвы</p>
<p>З панадземнага гарна;</p>
<p>Громы – водгулле размовы</p>
<p>Бліскавіц і перуна;</p>
<p>Знічкі – зорачак кананне,</p>
<p>А вясёлка – выплыванне</p>
<p>Златадзеннага чаўна...</p>
<p>Але – ша! там штось мільгнула,</p>
<p>Голька шурхнула лістком!</p>
<p>Пад парканам каля шула</p>
<p>Штось стаілася цішком!</p>
<p>– Хто там? – ціха ён пытае.</p>
<p>– Гэта я, Сымонка, я! –</p>
<p>Цьма парушана пустая.</p>
<p>– Не палохайся – свая! –</p>
<p>І, як козачка лясная,</p>
<p>Бы той лёгкі матылёк,</p>
<p>Ганна вішні расхінае.</p>
<p>Ён назад ступіў на крок.</p>
<p> </p>
<p>Г а н н а</p>
<p>Скрыпку ўчула, не стрывала</p>
<p>І, схаваўшыся ў кусты,</p>
<p>З паўгадзіны тут стаяла, –</p>
<p>Вельмі ж добра граеш ты:</p>
<p>Век бы слухала, здаецца! –</p>
<p> </p>
<p>Так гаворачы, яна</p>
<p>Села радам з ім, смяецца,</p>
<p>Ціхай радасці паўна.</p>
<p>Хлопчык здзіўлен, ён бязмовен,</p>
<p>Ён таксама шчасця повен.</p>
<p> </p>
<p>Г а н н а</p>
<p>Чаму ж ты маўчыш, Сымонка?</p>
<p>Ці пашкодзіла? не рад?</p>
<p> </p>
<p>С ы м о н</p>
<p>Мне здаецца – ўзышло сонка,</p>
<p>Асвятліла гэты сад,</p>
<p>Бо ты добрая, з душою,</p>
<p>Ты ўся свецішся дабром,</p>
<p>І здаецца, што з табою</p>
<p>Я даўно-даўно знаём,</p>
<p>Бо душа душы шукае,</p>
<p>Бо ёй цяжка на зямлі.</p>
<p>Г а н н а</p>
<p>Не хвалі; я не такая,</p>
<p>Не, мяне ты не хвалі!..</p>
<p>Паіграй!</p>
<p> </p>
<p>С ы м о н</p>
<p>А як прагоняць?..</p>
<p>Лепей так паседзімо;</p>
<p>Няхай ноч адна гамоніць,</p>
<p>Няхай граецца само.</p>
<p> </p>
<p>Г а н н а</p>
<p>Хіба ж ночка голас мае?</p>
<p>Ночка проста – ноч і цень,</p>
<p>Калі ўсё адпачывае,</p>
<p>Ноч тады, як згасне дзень.</p>
<p> </p>
<p>С ы м о н</p>
<p>І ні разачку ніколі</p>
<p>Ты не чула, як жыва,</p>
<p>Галасоў начных у полі,</p>
<p>Ці як шэпчацца трава?</p>
<p>Як у лесе дрэва з дрэвам</p>
<p>Ціха, важна загудзе,</p>
<p>І як жыта шумам-спевам</p>
<p>Мову-песню павядзе?</p>
<p>Ось прыслухайся, Гануся,</p>
<p>Ды навокала ты глянь...</p>
<p> </p>
<p>Г а н н а</p>
<p>А мне страшна, я баюся...</p>
<p>Можа гэта толькі здань,</p>
<p>Або нечысная тхлань?</p>
<p> </p>
<p>С ы м о н</p>
<p>Ты не бойся: не пасмее</p>
<p>Злыдзень нават падступіцца,</p>
<p>Бо дабром і згодай вее,</p>
<p>Ён той згоднасці баіцца.</p>
<p>Спіць усё, а дух сусвету</p>
<p>З духам лучыцца зямлі</p>
<p>І адводзіць ліхасць гэту,</p>
<p>Каб шчаслівы ўсе былі.</p>
<p>І ўсім добранька: раслінкам,</p>
<p>Пташкам, рыбе і звяром</p>
<p>І тым беленькім хмурынкам,</p>
<p>Дзе грымеў нядаўна гром,</p>
<p>І тым зоркам нерухлівым,</p>
<p>І тым зоркам, што дрыжаць,</p>
<p>І прасторам тым маўклівым,</p>
<p>Што над зорамі ляжаць;</p>
<p>І цяпер, у часе згоды,</p>
<p>Хоры песень іх чутны,</p>
<p>Голас нейкай асалоды.</p>
<p>Мы жывём – жывуць яны!</p>
<p> </p>
<p>Г а н н а</p>
<p>Я не ведаю нічога!</p>
<p>Ты ж гаворыш, бярэ дзіва.</p>
<p>Так, на свеце ўсяго многа,</p>
<p>Як размысліш унікліва</p>
<p>І падумаеш над гэтым.</p>
<p>А скажы: і краскі жывы?</p>
<p>Ім баліць, як рвеш іх летам?</p>
<p> </p>
<p>С ы м о н</p>
<p>Ну, напэўна, балець будзе.</p>
<p>Можа нават яны плачуць,</p>
<p>Толькі слёзак іх не бачаць,</p>
<p>Ці не хочуць знаць іх людзі!</p>
<p> </p>
<p>Г а н н а</p>
<p>Ах, Сымонка, вось цікава!</p>
<p>Я не буду рваць іх болей:</p>
<p>Хай жывуць сваёю доляй,</p>
<p>Бо на гэта маюць права...</p>
<p>Як дазнаўся ж ты, спытаю,</p>
<p>Аб жыцці тым, што за намі?</p>
<p> </p>
<p>Сы м о н</p>
<p>Я так, Ганя, адчуваю,</p>
<p>Бачу ўласнымі вачамі.</p>
<p>Быў я меншы, жыў я з дзедам,</p>
<p>Ды не з гэтым, а з другім,</p>
<p>І ён многа чаго ведаў,</p>
<p>Шмат гуторылі мы з ім.</p>
<p>Ён і скрыпку даў мне гэту,</p>
<p>Навучыў вадзіць смыком.</p>
<p>Ён памёр у канцы лета,</p>
<p>Я ж вандрую жабраком...</p>
<p> </p>
<p>Г а н н а</p>
<p>Ты – жабрак! Чаму ж так стала?</p>
<p>І ці ж гэта справядліва?</p>
<p>Ты павінен жыць шчасліва,</p>
<p>А табе разгону мала!..</p>
<p>Мне так шкода цябе, шкода:</p>
<p>Есць бацькі, ты ж сірата!...</p>
<p>Твая долечка люта,</p>
<p>І пагана, ох, прыгода!</p>
<p> </p>
<p>С ы м о н</p>
<p>Можа так, а можа й не:</p>
<p>Служыць шчасцейка і мне.</p>
<p>Вось паслухай, зрабі ласку:</p>
<p>Раскажу табе я казку.</p>
<p> </p>
<p>«То няўдалы,</p>
<p>Непрыкметны быў дубок,</p>
<p>Нехлямяжы, заняпалы</p>
<p>І пахілены набок.</p>
<p>Хто быў дужшы і праворны,</p>
<p>Той грунт лепшы карыстаў,</p>
<p>А слабейшы і пакорны</p>
<p>Жыцце толькі марнаваў.</p>
<p>Дрэвы ўсе раслі, таўшчалі,</p>
<p>А закіданы дубок</p>
<p>За нямашто зневажалі,</p>
<p>І ён быў так адзінок,</p>
<p>Змізарнелы і адметны,</p>
<p>Для другіх дубоў чужы,</p>
<p>З ім быў кожны непрыветны,</p>
<p>Як той камень на мяжы.</p>
<p>Збоку глянуць – дуб нікчэмны</p>
<p>І не варты нікуды.</p>
<p>Ды чужы свет патаемны:</p>
<p>Хто зірне ў нутро, туды?</p>
<p>А ў яго быў кут багаты</p>
<p>Думак розных, спеву, сноў,</p>
<p>Казак вугал непачаты,</p>
<p>З ім парады ветрык вёў,</p>
<p>З ім размовы мелі хмаркі,</p>
<p>Перасмейваліся з ім,</p>
<p>Плывучы ў адзенні яркім,</p>
<p>Тканым сонцам залатым;</p>
<p>ім улетку, дзень і ночку,</p>
<p>Булькаў светлы ручаёк,</p>
<p>А з палёў, з лясоў дубочку</p>
<p>Нёс навіны матылёк.</p>
<p>Углыбіўшыся ў плынь свету,</p>
<p>З тым злучыўшыся жыццём,</p>
<p>Часта ў жаль яго адзеты,</p>
<p>Ён зрабіўся песняром.</p>
<p>І спяваў ён так прыўдала</p>
<p>У той час, як свет сціхаў,</p>
<p>Што аж неба замірала,</p>
<p>І зямля ўся замаўкала,</p>
<p>І дух згоды ахінаў</p>
<p>Тады ўсё яе стварэнне,</p>
<p>І ўсё слухала той спеў;</p>
<p>Чэзла здраднае насенне,</p>
<p>І знікалі злосць і гнеў.</p>
<p>Ажывала ноч глухая,</p>
<p>Зноў займаўся ясны дзень,</p>
<p>Затраслася сіла злая,</p>
<p>Чуе – кепска: згіне цень.</p>
<p>Сціхла песня – цёмна стала,</p>
<p>Згаслі ўраз усе агні,</p>
<p>І сякера заблішчала</p>
<p>Пры дубовым карані!</p>
<p>Ссеклі злыдні дзіва-дрэва,</p>
<p>Сэрца вынялі з яго,</p>
<p>Каб не чулі болей спеву</p>
<p>Найдзіўнейшага таго,</p>
<p>А дубок без сарцавіны</p>
<p>Злосна кінулі на дол.</p>
<p>Змоўклі песні з той часіны,</p>
<p>Смутна стала навакол;</p>
<p>Толькі зрэдку на світанні,</p>
<p>Як павейваў вецярок,</p>
<p>Журба чулася, стагнанне, –</p>
<p>Плакаў ссечаны дубок.</p>
<p> </p>
<p>Шоў тым месцам падарожны</p>
<p>І спыніўся: чуе ён –</p>
<p>Не то голас чый трывожны,</p>
<p>Не то струн балючы звон.</p>
<p>Аглянуўся – нікагутка.</p>
<p>Бліжай к дрэву ён ступіў –</p>
<p>Што за дзіва? што за чутка?</p>
<p>Дуб жалобна галасіў,</p>
<p>Як бы скаргу слаў на кога</p>
<p>Ці на долю наракаў.</p>
<p>Падарожны з дуба тога</p>
<p>Дудку жыва змайстраваў</p>
<p>І пайшоў у свет ён Божы</p>
<p>З тою дудкай жабраваць.</p>
<p>Але ўжо не так прыгожа</p>
<p>Гэта дудка стала граць.</p>
<p>Бо не тое на ёй гралі,</p>
<p>Чым душа яе жыла,</p>
<p>Бо яе дар зневажалі,</p>
<p>Бо нявольніцай была.</p>
<p>Смуткавала дудка тая</p>
<p>Аб тых родных каранёх,</p>
<p>Аб праўдзівых песнях краю,</p>
<p>Мілым лузе і палёх.</p>
<p>Толькі ж раз яна пачула</p>
<p>Родны голас, родны зык:</p>
<p>Воля, ласка ёй вярнула</p>
<p>Злымі выняты язык.</p>
<p>А за момант ласкі, волі</p>
<p>Ўсё гатова дараваць,</p>
<p>І за гэта сваю долю</p>
<p>Стала дудка выслаўляць.</p>
<p>А як волю ўсю пачуе,</p>
<p>Дрэва тое ажыве,</p>
<p>Песня-радасць запануе,</p>
<p>У прасторы паплыве,</p>
<p>А на тых яго карэннях</p>
<p>Дрэвы новыя ўзрастуць</p>
<p>І другому пакаленню</p>
<p>Тую песню дапяюць».</p>
<p> </p>
<p> </p>
<p>Скончыў хлопчык казку-гора</p>
<p>І галоўку пахінуў,</p>
<p>Зноў Сымонку, як учора,</p>
<p>Нейкі смутак агарнуў.</p>
<p>Ганна слоўка не ўраніла</p>
<p>І маўчала, як і ён,</p>
<p>Бы жуда іх ахапіла,</p>
<p>Надышла з усіх старон.</p>
<p>І раптоўна Ганна ўстала,</p>
<p>Міг – памкнулася маўчком,</p>
<p>Абняла, пацалавала</p>
<p>Крэпка-крэпка і прапала</p>
<p>У садку за вішнячком.</p>
<p>А на ўсходзе чырвань грае,</p>
<p>Цень радзее, нікне мрок,</p>
<p>І зямелька ўжо вітае</p>
<p>Новы радасны дзянёк.</p>
<p> </p>
<p> </p>
<p> </p>
<h3><a id="chapter14"></a>ЧАСТКА ТРЭЦЯЯ</h3>
<p> </p>
<p> </p>
<h4><a id="chapter15"></a>I</h4>
<p> </p>
<p>О, край родны, край прыгожы!</p>
<p>Мілы кут маіх дзядоў!</p>
<p>Што мілей у свеце Божым</p>
<p>Гэтых светлых берагоў,</p>
<p>Дзе бруяцца срэбрам рэчкі,</p>
<p>Дзе бары-лясы гудуць,</p>
<p>Дзе мядамі пахнуць грэчкі,</p>
<p>Нівы гутаркі вядуць;</p>
<p>Гэтых гмахаў безгранічных</p>
<p>Балатоў тваіх, азёр,</p>
<p>Дзе пад гоман хваль крынічных</p>
<p>Думкі думае прастор;</p>
<p>Дзе увосень плачуць лозы,</p>
<p>Дзе вясной лугі цвітуць,</p>
<p>Дзе шляхом старым бярозы</p>
<p>Адзначаюць гожа пуць?</p>
<p> </p>
<p>Гэй, адвечныя курганы,</p>
<p>Сведкі прошласці глухой!</p>
<p>Кім вы тут панасыпаны?</p>
<p>Чыёй воляю-рукой</p>
<p>Вы раскіданы па полі,</p>
<p>Даўных спраў вартаўнікі?</p>
<p>Эх, не скажаце ніколі,</p>
<p>Што казалі вам вякі!</p>
<p>Вы пуцінаю няроўнай</p>
<p>Бежыце ўдалечыню,</p>
<p>У бок Віліі чароўнай</p>
<p>І пад светлую Дзвіну.</p>
<p> </p>
<p>Край мой родны! Дзе ж у свеце</p>
<p>Край другі такі знайсці,</p>
<p>Дзе б магла так, поруч з смеццем,</p>
<p>Гожасць пышная ўзрасці?</p>
<p>Дзе бы вобруку з галечай</p>
<p>Расквітнеў багацтва цуд</p>
<p>І дзе б з долі чалавечай</p>
<p>Насмяяліся, як тут?..</p>
<p>Скрозь вяночкі дрэў вясёла</p>
<p>Над мястэчкам ці сялом</p>
<p>Цэрквы, стромкія  касцёлы</p>
<p>Вежы ўзносяць к небясом,</p>
<p>А званіцы перад святам</p>
<p>У касцёл, царкву завуць,</p>
<p>Каб «прад Богам і прад братам</p>
<p>Віны ўсе свае пачуць».</p>
<p>Родны край! у Божа імя,</p>
<p>У чэсць косцелаў, царквоў</p>
<p>Паміж дзеткамі тваімі</p>
<p>Многа легла камянёў;</p>
<p>Многа выйшла трасяніны –</p>
<p>Меч, агонь знішчалі край:</p>
<p>З двух бакоў «айцы» дубінай</p>
<p>Заганялі нас у рай!</p>
<p>Кроў лілася ручаямі,</p>
<p>Здрада чорная расла,</p>
<p>Што папамі і ксяндзамі</p>
<p>Ў сэрцы кінута была.</p>
<p>І цяпер над намі, брацце,</p>
<p>Яшчэ ў сіле той раздор –</p>
<p>І папоўскае закляцце,</p>
<p>І ксяндзоўскі нагавор.</p>
<p> </p>
<p>Брацце мае, беларусы!</p>
<p>У той кнізе людскіх спраў</p>
<p>Сам лёс, мусіць, для спакусы</p>
<p>Гэты край нам адзначаў.</p>
<p>Тут схадзіліся плямёны</p>
<p>Спрэчкі сілаю канчаць,</p>
<p>Каб багата адароны</p>
<p>Мілы край наш зваяваць,</p>
<p>А нас цяжка ў сэрца раніць,</p>
<p>Пад прыгон узяць навек,</p>
<p>Нашы скарбы апаганіць,</p>
<p>Душу вынесці на здзек,</p>
<p>Каб у віры той ашукі</p>
<p>Знішчыць нашы ўсе сляды,</p>
<p>Каб не ведалі і ўнукі,</p>
<p>Хто такія іх дзяды.</p>
<p>І лілася кроў нявінна,</p>
<p>Швед набытак наш паліў,</p>
<p>А ўрад царскі самачынна</p>
<p>Тут гвалтоўнасці тварыў,</p>
<p>Будаваў астрог народу</p>
<p>І барбарскім капылом</p>
<p>Мерыў волю і свабоду,</p>
<p>А культуру нёс з калом.</p>
<p>І без жалю капытамі</p>
<p>Конь казацкі тут ступаў</p>
<p>І збажынку з ярынамі</p>
<p>Талачыў і драсаваў.</p>
<p> </p>
<p>Родны край! ты разарваны,</p>
<p>І на захад ад мяжы</p>
<p>Пан пыхлівы, надзіманы</p>
<p>Моцна сцягвае гужы,</p>
<p>Каб з варшаўскае майстэрні</p>
<p>Беларусу сшыць халат,</p>
<p>Ды ні ксёндз, ні пан не верне</p>
<p>Плынь гісторыі назад!</p>
<p>Эх, чаго нам ні прыйшлося,</p>
<p>Брацце мілыя, ужыць!</p>
<p>Колькі талентаў звялося,</p>
<p>Колькі іх і дзе ляжыць</p>
<p>Невядомых, непрызнаных,</p>
<p>Не аплаканых нікім,</p>
<p>Толькі ў полі адспяваных</p>
<p>Ветру посвістам пустым!</p>
<p>Дык хіба ж мы праў не маем,</p>
<p>Сілы шлях свой адзначаць</p>
<p>І сваім уласным краем</p>
<p>Край свой родны называць?</p>
<p> </p>
<p> </p>
<p> </p>
<p>* * *</p>
<p> </p>
<p> </p>
<p>– Гэй, Сымон! Сымон! ты чуеш?</p>
<p>Сонца ўжо ўзышло – пара!</p>
<p>Ці забыўся, дзе начуеш?</p>
<p>Час нам выбрацца з двара! –</p>
<p>Дзед-жабрак прачнуўся рана,</p>
<p>Будзіць хлопца. – Уставай!</p>
<p>Хварэць нечага на пана,</p>
<p>Хоць падзяку людзям дай! –</p>
<p>І збірае дзед манаткі</p>
<p>Ды бубніць сабе пад нос:</p>
<p>«Дзе ж ён дзеўся, небажаткі?</p>
<p>Куды прах яго панёс?»</p>
<p>– Эй, ты чуеш? дзе ты згінуў? –</p>
<p>І няма адказных слоў.</p>
<p>Дзед трывожна погляд кінуў:</p>
<p>– Мусіць збег, каб я здароў! –</p>
<p>І затросся дзед ад страху,</p>
<p>Думка мозг яго ажгла:</p>
<p>«Абакраў, гад, і даў маху!»</p>
<p>І сама рука лягла</p>
<p>На мяшэчак пад пахвінай,</p>
<p>Але цэл той вузялок.</p>
<p>І мысленна прад хлапчынай</p>
<p>Тут пакаяўся дзядок.</p>
<p>«Але дзіва, што з ім стала?» –</p>
<p>Сам сябе стары пытаў.</p>
<p>А тым часам сонца ўстала,</p>
<p>Промень першы завітаў</p>
<p>У гуменца з-пад шчыцінкі,</p>
<p>І ў палосцы залатой</p>
<p>Незлічоныя пылінкі</p>
<p>Закружыліся, як рой;</p>
<p>Пташкі-ластаўкі ляталі</p>
<p>То на двор, то са двара,</p>
<p>Над гняздзечкамі снавалі</p>
<p>І так міла шчабяталі,</p>
<p>Як бы жычылі дабра.</p>
<p>Злез дзед з торпу ў замяшанні:</p>
<p>«Дзе ж падзеўся той Сымон?</p>
<p>Ці дзе ходзіць спазарання,</p>
<p>Непаседа-ветрагон?»</p>
<p>Абышоў дзед двойчы клуню,</p>
<p>Клікнуў раз, другі – няма!</p>
<p>І напала на дзядуню</p>
<p>Неадчэпная дума:</p>
<p>«Кінуў хлопец яго, кінуў!</p>
<p>Эх, не ўмеў з ім ладзіць ён!»</p>
<p>І шкада яму хлапчыны –</p>
<p>Збег музыка, збег Сымон!</p>
<p>– А дзе ж хлопчык твой, дзядуня?</p>
<p>– Няма, панюхна, няма</p>
<p>Ні за клуняю, ні ў клуні,</p>
<p>Вось шукаю, ды дарма, –</p>
<p>Ну, знік проста, як кампора...</p>
<p>Ой, праспаў яго, праспаў!</p>
<p>Ой жа ліха, гора, гора!</p>
<p>Я без хлопчыка прапаў! –</p>
<p>Гаспадар сам выйшаў з хаты,</p>
<p>Устрывожыўся ўвесь дом,</p>
<p>Абышлі ўсе клеці, спраты,</p>
<p>Аглядзелі ўсё кругом,</p>
<p>Нават збегалі к суседу,</p>
<p>Каб напасці хоць на след, –</p>
<p>Не знайшлося нідзе следу,</p>
<p>Сіратою стаўся дзед.</p>
<p>– Ось, як бы я страціў сына,</p>
<p>Так шкада, каб я здароў!</p>
<p>– Уцёк, дзедка, твой хлапчына</p>
<p>Да другіх гаспадароў! –</p>
<p>Ганна смутна і маркотна,</p>
<p>Яна думае аб ім.</p>
<p>Дзе ж падзеўся ён, гаротны?</p>
<p>І куды пайшоў? за чым?</p>
<p>І чаму ён не паведаў?</p>
<p>Хоць бы слоўка ёй сказаў!</p>
<p>Эх, нядобры хлопчык дзедаў, –</p>
<p>Свет дзяўчынцы завязаў!</p>
<p>А яна ж аб ім гадала,</p>
<p>Думку марыла аб ім:</p>
<p>Ці ж было б тут свету мала?</p>
<p>Ён бы й тут быў не чужым.</p>
<p>Папрасіла б яна тату –</p>
<p>Так напэўна б і было, –</p>
<p>Каб яго прыняць у хату</p>
<p>Ці прыстроіць дзе ў сяло...</p>
<p>А мо ён дзе спіць на сонцы</p>
<p>У садку за вішнячком?</p>
<p>Ёй надзеі ткнуць красёнцы</p>
<p>Залаценькім чаўначком.</p>
<p>І дзяўчынка ў той надзеі</p>
<p>Ідзе ў сад, ідзе сама.</p>
<p>Але там, на санцагрэі,</p>
<p>Пуста ўсё, яго няма!</p>
<p>Пуста ў садзе і журботна,</p>
<p>Як бы страціў нешта сад,</p>
<p>Нават лісцечка дрыготна</p>
<p>Шум вядзе на смутны лад.</p>
<p>А вось тут, пад гэтай грушай,</p>
<p>Ён сядзеў, а з ім яна.</p>
<p>Ён тут сэрца ёй парушыў,</p>
<p>Вымаўляла тут струна.</p>
<p>Выйшла Ганна на дзядзінец,</p>
<p>Сэрца сцісквае туга.</p>
<p>Унь у свет бяжыць гасцінец,</p>
<p>Над ім сцелецца смуга.</p>
<p>Навакол ляжаць прасторы,</p>
<p>Тчэ ім наміткі туман,</p>
<p>І замлелі ў хлебным моры</p>
<p>Хвоя тая і курган...</p>
<p>Знаць, не вернецца ніколі,</p>
<p>Там чужыя рубяжы.</p>
<p>А на ростанях – таполі</p>
<p>Ды збуцвелыя крыжы.</p>
<p>Куды ж ён пайшоў? куды?</p>
<p>Дзе ляглі яго сляды?</p>
<p> </p>
<p>Нікнуў зорак блеск халодны,</p>
<p>І святлеўся неба край;</p>
<p>Лёгкі пар, туман усходны,</p>
<p>Апярэзваў лес і гай;</p>
<p>А Сымон, ачараваны</p>
<p>Гэтай раніцы красой</p>
<p>І выпадкам негаданым</p>
<p>Добрай ночкі веснавой,</p>
<p>Сам не ведаў, што з ім, дзе ён,</p>
<p>Проста чуў, што ён шчасліў,</p>
<p>Чымся новым быў авеян,</p>
<p>Новых сілак чуў прыліў,</p>
<p>Ён пазнаў тут асалоду,</p>
<p>Ён пазнаў тут новы свет,</p>
<p>То, чаго не ведаў зроду, –</p>
<p>Ласкай хлопчык быў сагрэт.</p>
<p>Ён цяпер, бы на граніцы,</p>
<p>На высокім рубяжы;</p>
<p>Па адзін бок – блеск дзянніцы,</p>
<p>Па другі – цьма, дзе ён жыў.</p>
<p>Ён цяпер – бядак, убогі,</p>
<p>Выклікае толькі жаль.</p>
<p>Ці ж зачынены дарогі</p>
<p>У той край, у тую даль,</p>
<p>Дзе здабыць ён можа долю,</p>
<p>Шчасце талентам здабыць?</p>
<p>Ён жаданням дае волю,</p>
<p>Ён, як людзі, хоча жыць.</p>
<p>Азірнуў ён і абмерыў</p>
<p>Далі ветлыя палёў,</p>
<p>Сіле ён сваёй паверыў,</p>
<p>Зову новых галасоў.</p>
<p>І Сымонка азірнуўся,</p>
<p>Кій-крывулю свой узяў,</p>
<p>У бок дому павярнуўся,</p>
<p>Ганну ў сэрцы павітаў:</p>
<p>«Будзь шчасліва, краска-зорка!</p>
<p>Не пагардзіла ты мной,</p>
<p>І ў маёй ты долі горкай</p>
<p>Будзеш зданню дарагой.</p>
<p>І вы будзьце ўсе здаровы,</p>
<p>Будзь і ты здароў, дзядок.</p>
<p>Няхай к вам з набыткам новым</p>
<p>Новы з’явіцца дзянёк!»</p>
<p> </p>
<p> </p>
<p> </p>
<p> </p>
<h4><a id="chapter16"></a>II</h4>
<p> </p>
<p>Я пайду, адзін пайду я.</p>
<p>Вольны вецер хай гадуе</p>
<p>Мае думкі, мае мары,</p>
<p>Мае песні, казкі-чары.</p>
<p>Я пайду, міну лясочкі,</p>
<p>Што чарнеюць, нібы бровы:</p>
<p>Там пабачу я свет новы,</p>
<p>Там пацешу свае вочкі,</p>
<p>Там другія ўчую словы...</p>
<p>Я міну, міну лясочкі.</p>
<p>За лясочкамі, за гаем</p>
<p>Далі, лёгшы сінім морам,</p>
<p>Вабяць душу мне прасторам</p>
<p>І чаруюць новым краем,</p>
<p>Клічуць к нейкім новым зорам</p>
<p>Далі, злеглыя за гаем.</p>
<p>На прасторы сэрцу люба!</p>
<p>Прывітаюць мяне краскі</p>
<p>І мне будуць баяць казкі,</p>
<p>Мне ўсміхнецца постаць дуба,</p>
<p>Чараў поўная і ласкі, –</p>
<p>На прасторы сэрцу люба!</p>
<p>Пабяжыць у свет дарога</p>
<p>Праз узгоркі, праз лагчынку;</p>
<p>Будзе ветрык гнуць былінку,</p>
<p>І навеюць думак многа</p>
<p>Мне пра мілую дзяўчынку</p>
<p>Далі тыя і дарогі.</p>
<p>Я пайду, адзін пайду я.</p>
<p>Няхай дзед сабе сярдуе:</p>
<p>Я яму цяпер не служка –</p>
<p>Сам сабе хачу быць панам,</p>
<p>Разлучыцца ўжо пара нам.</p>
<p>Вольным быць хачу, як птушка.</p>
<p>Ціхай ранічкай, да сонца,</p>
<p>Хлопчык выбраўся з двара,</p>
<p>Ідзе ён у свет бясконцы</p>
<p>Пашукаць таго дабра,</p>
<p>Каб змяніць свой лёс паганы,</p>
<p>Новым спосабам зажыць,</p>
<p>Каб увагі і пашаны</p>
<p>Перад ёю заслужыць.</p>
<p>У Сымонкі планаў многа.</p>
<p>О, ён слаўна зажыве!</p>
<p>Гэта новая дарога</p>
<p>Родзіць мары ў галаве...</p>
<p> </p>
<p>Па баках палі ляжалі,</p>
<p>Пападаліся гаі,</p>
<p>І дарогі прабягалі,</p>
<p>Чыста срэбра-ручаі,</p>
<p>І шчасліва беглі далей</p>
<p>Між высокіх беражкоў,</p>
<p>Гаманіла хвалька з хваляй</p>
<p>Спевам роўным галасоў,</p>
<p>Хлопцу ў душу закідалі</p>
<p>Водгук згоды і спакой;</p>
<p>Іх алешыны віталі</p>
<p>І ад сонейка хавалі,</p>
<p>Стаўшы дружнаю сцяной.</p>
<p>Беглі сцежкі між жытамі</p>
<p>Па пагорках, па лагох,</p>
<p>І ззяў гожа васількамі</p>
<p>Поля жытняга разлог.</p>
<p>Шоў Сымон адзін, свабодны</p>
<p>І не звязаны нічым.</p>
<p>Чуўся ён і полю родным</p>
<p>І тым хмаркам веснавым;</p>
<p>І вітаў іх, ім смяяўся</p>
<p>Падарожны малады</p>
<p>І ціхутка ў іх пытаўся:</p>
<p>«А вы, мілыя, куды?</p>
<p>Дзеткі сонца і зямлі,</p>
<p>Клопат, думкі, – усё пазбыта,</p>
<p>Вас нягоды абышлі».</p>
<p>А дарога у пяць нітак</p>
<p>Павіваецца, бяжыць,</p>
<p>Наабапал з ёю жыта</p>
<p>Каласкамі гаманіць.</p>
<p>І бягуць-бягуць малюнкі</p>
<p>Поля, лесу і лугоў,</p>
<p>І ляжаць, бы тыя стрункі,</p>
<p>Зелень-засевы шнуроў.</p>
<p>А вось там, на павароце,</p>
<p>Дзе высокі крыж стаіць,</p>
<p>Яблык вежы ў пазалоце</p>
<p>Ззяе ў небе і гарыць.</p>
<p>Хлопчык дальш ідзе дарогай,</p>
<p>Сонца стала прыпякаць.</p>
<p>Разважаць пачаў убогі,</p>
<p>Дзе б спажывы пашукаць.</p>
<p>Убок сцежка павярнула,</p>
<p>Лёгшы зграбнаю дугой,</p>
<p>А з-за дрэў страха зірнула</p>
<p>І два коміны на ёй.</p>
<p>Падышоў Сымон – карчомка</p>
<p>Са стадолай і дваром:</p>
<p>Добра ўсім вядомы Шлёмка</p>
<p>Быў даўно тут карчмаром.</p>
<p>Шлёму лаялі і білі,</p>
<p>Ды не моцна, не са злом,</p>
<p>Бо яго такі любілі,</p>
<p>Не міналі яго дом.</p>
<p>І то: як з ім не паладзіць?</p>
<p>Як бы ты ні быў з ім груб –</p>
<p>І пасудзіць і парадзіць</p>
<p>Ды і выпіць даць не скуп,</p>
<p>Абы толькі былі грошы,</p>
<p>Няма грошай – напавер, –</p>
<p>Адным словам, быў харошы,</p>
<p>Толькі й ты яму адмер.</p>
<p>Дык не дзіва, што да Шлёмы</p>
<p>Плыў народ, як у касцёл,</p>
<p>Шоў і свой і незнаёмы,</p>
<p>З хутароў ішлі і з сёл.</p>
<p>Тут пасэсар, арандатар,</p>
<p>Дробны шляхціц, важны пан,</p>
<p>Хто папіць, гульнуць аматар,</p>
<p>Кожны міл быў і жадан.</p>
<p>Затрымаўся тут Сымонка:</p>
<p>Ці зайсці яму, ці не?</p>
<p>Паглядзеў – пуста скарбонка!</p>
<p>«А што зробіцца тут мне?»</p>
<p>Хоць нясмела, ды ступае</p>
<p>На карчомны ён парог</p>
<p>І са страхам азірае</p>
<p>Гэта логава-бярлог.</p>
<p>Удоўж сцен стаялі лавы;</p>
<p>За сталом – гурткі людцоў,</p>
<p>На сталах – сляды патравы:</p>
<p>Хлеб, агрызкі селядцоў.</p>
<p>Пры бутэльках гоман яркі,</p>
<p>Там і цесць, і сват, і кум;</p>
<p>З рук у рукі ходзяць чаркі,</p>
<p>А ў галовах бродзіць шум.</p>
<p>Пах гарэлкі, дым махоркі</p>
<p>Звіс пад столлю, як туман,</p>
<p>І ад смеху і гаворкі</p>
<p>Дрыгаціць карчма-майдан.</p>
<p>– Го, музыка тут, музыка!</p>
<p>А ну, хлопча,– тра-ля-ля!</p>
<p>Патанцуем, сват Грамыка,</p>
<p>Каб аж бухала зямля! –</p>
<p>А музыка – дух у пятах:</p>
<p>Як залучаць тут – бяда!</p>
<p>Людзі п’яныя – вар’яты, –</p>
<p>Аж бярэ яго жуда.</p>
<p>Але тут падскочыў Шлёма.</p>
<p>– Ну й чаго збаяўся ты?</p>
<p>Тут у карчме мы ўсе дома!</p>
<p>А ты ж можа не святы?</p>
<p>Ідзі далей – месца хваціць,</p>
<p>Ну, не бойся: не з’ядуць!</p>
<p>Паіграй жа, пане браце,</p>
<p>У кішэню накладуць! –</p>
<p>Павярнуў Сымонка крута:</p>
<p>– А чаго ж баяцца тут? –</p>
<p>Міг адзін, адна мінута –</p>
<p>Талент вынесе на суд.</p>
<p>Выняў скрыпку, смык падмазаў</p>
<p>Ды па струнах як павёў –</p>
<p>Ціха стала ўсё адразу,</p>
<p>Моўкне бура галасоў.</p>
<p>Павярнуліся галовы</p>
<p>У той бок, дзе граў Сымон,</p>
<p>І спыняе ўсе размовы</p>
<p>Гэтых струн прыўдалы звон.</p>
<p>Поўна карчма тога звону,</p>
<p>Ён яе рве берагі,</p>
<p>І ківае ў тахт Сымону</p>
<p>То адзін тут, то другі;</p>
<p>А як пусціць лад вясёлы,</p>
<p>Забірае рух мужчын:</p>
<p>Разгарнуў Грамыка полы,</p>
<p>Казака йдзе сам-адзін;</p>
<p>І самога нават Шлёму</p>
<p>Забірае гэты рух,</p>
<p>Падае кіўкі другому,</p>
<p>А сам кажа толькі: «Ух!»</p>
<p>Выйшла Хава, дзецяняткі</p>
<p>Пазбягаліся сюды,</p>
<p>Ходзяць плечы іх, лапаткі</p>
<p>На вясёлыя лады.</p>
<p>Кончыў граць, скідае шапку –</p>
<p>Даказаў сваё ж такі!</p>
<p>І працягвае ён лапку –</p>
<p>Зазвінелі медзякі.</p>
<p>Адараюць хлопца шчыра</p>
<p>І грашыма і дабром,</p>
<p>А Грамыка даў паўсыра</p>
<p>І дзесятку серабром.</p>
<p>А ў агульным шуме-крыку</p>
<p>Выхвалялі яго ўсяк:</p>
<p>– Чый ён, жэўжык? Ось музыка!</p>
<p>Ось, псякроў яго, мастак! –</p>
<p>Першы крок – пачатак справы,</p>
<p>Слова – Шлёмы самаго.</p>
<p>Штось прамовіўшы да Хавы,</p>
<p>Ідзе Шлёма да яго.</p>
<p>– Слухай, хлопча, мой малойчык!</p>
<p>Хочаш нештачка ты знаць?</p>
<p>Да мяне зайдзі ў пакойчык:</p>
<p>Маю штось табе сказаць. –</p>
<p>Што ж ён скажа? знаць цікава!</p>
<p>Трохі цяміць і Сымон,</p>
<p>Бы й на лад выходзіць справа,</p>
<p>І ў пакойчык ідзе ён.</p>
<p>Зашчаміўшы грошы ў жмені,</p>
<p>Ён вайшоў у той пакой;</p>
<p>У пакоі страхаў цені</p>
<p>Мільгатнулі талакой.</p>
<p>Вочы ўзняў ён, што за дзіва,</p>
<p>А які ж там гэта дзед?</p>
<p>Чаго ён глядзіць так скрыва?</p>
<p>І дзіўны ж такі партрэт!</p>
<p>Пойдзе ўлева, стане ўправа,–</p>
<p>Рабін поглядам жывым</p>
<p>Так і цягнецца за ім!</p>
<p>Вось праява, дык праява!</p>
<p>Хіба ўгневаны ён чым?</p>
<p>Але валіць тут кагалам</p>
<p>Племя Шлёмава ў пакой</p>
<p>І пастала цесным валам</p>
<p>І гудзе наперабой</p>
<p>То з Сымонкам, то з сабою,</p>
<p>А з іх самы дасціпны</p>
<p>Бярэ скрыпку і рукою</p>
<p>Дакранаецца струны;</p>
<p>І не рад Сымон той чэсці</p>
<p>І кампаніі такой, –</p>
<p>Хоць бы ногі як унесці,</p>
<p>Горш астрога той пакой!</p>
<p>А той Хаім змайстраваўся,</p>
<p>Каб і смыкам павясці, –</p>
<p>Тут Сымон усердаваўся</p>
<p>Ды стаў Хаіма трасці.</p>
<p>Хаім толькі скаліць зубы,</p>
<p>Скрыпку ўжо бярэ Абрам.</p>
<p>– Го, Абрамка! го, мой любы!</p>
<p>Скрыпка кажа – ці-ра-рам?</p>
<p>Ён да скрыпкі здольнасць мае...</p>
<p>Ну, пайшлі вы! вон! авэк! –</p>
<p>Шлёма новы тон прымае,</p>
<p>Шлёма – спрытны чалавек!</p>
<p>– Вось паслухай мяне, Шлёму:</p>
<p>Знаю, хлопча, я твой хлеб!</p>
<p>Кепска жыць вось так, без дому.</p>
<p>Я ўсё бачу, я не слеп.</p>
<p>А ты б мог жыць так, як трэба,</p>
<p>Мець прыпынак, пэўны кут,</p>
<p>І па бораду мець хлеба</p>
<p>І не мець вось гэты бруд.</p>
<p>На табе ж адно лахмоцце, –</p>
<p>Уй, які халат-рызман,</p>
<p>На цябе зірнуць страхоцце,</p>
<p>І сам высах, як таран.</p>
<p>Трэба ж справіць і адзенне,</p>
<p>І мець боцікі ў запас,</p>
<p>І да квасу мець, і квас, –</p>
<p>Трэба ў грунт пусціць карэнне;</p>
<p>Трэба ж нешта мець на мэце,</p>
<p>Калі маеш тут цара,</p>
<p>А не шворыцца па свеце,</p>
<p>У двор ходзячы з двара.</p>
<p>А што выхадзіш? нічога!</p>
<p>Проста... нельга тут маўчаць! –</p>
<p>І пачаў, пачаў малога,</p>
<p>Як той бацька, навучаць.</p>
<p>– Хочаш быць ты чалавекам?</p>
<p>Хочаш мець прыпынак-кут?</p>
<p>Заставайся ў мяне тут!</p>
<p>Пад маёю будзь апекай.</p>
<p>У мяне бываюць людзі,</p>
<p>Ды не простыя – паны,</p>
<p>Любяць музыку яны;</p>
<p>Вечарынка часам будзе,</p>
<p>А ты возьмеш сабе скрыпку –</p>
<p>Цім-та! цім-та! Ці-лі-лі! –</p>
<p>Шлёма рукі ўскінуў шыбка,</p>
<p>Як бы струны там былі,</p>
<p>А ён сам мастак-музыка,</p>
<p>Аж Сымона бярэ смех.</p>
<p>– Ну, турбота невяліка,</p>
<p>І адмовіцца тут грэх!</p>
<p>Дык якое тваё слова?</p>
<p>Ну, падумай і скажы!</p>
<p>– А што ж? граць мне ўжо не нова,</p>
<p>Скрыпка, смык мне не чужы,</p>
<p>І я згодзен быць у пана,</p>
<p>Я застацца тут гатоў! –</p>
<p>Так Сымонка негадана</p>
<p>Там прытулішча знайшоў.</p>
<p> </p>
<p> </p>
<h4><a id="chapter17"></a>III</h4>
<p> </p>
<p>Дом карчомны быў вялікі,</p>
<p>Месца хваціць хоць каму,</p>
<p>А тым болей для музыкі:</p>
<p>Чаго ж трэба больш яму?</p>
<p>Кухня будзе сем на дзесяць,</p>
<p>Там ёсць печ, за печчу – кут.</p>
<p>Хоць прусы там куралесяць,</p>
<p>Але Шлёма сказаў: «гут!»</p>
<p>Што там добра? – цёпла, суха,</p>
<p>Спі сабе, як добры пан,</p>
<p>А што ходзіць прус-псяюха</p>
<p>Або злодзей-таракан, –</p>
<p>Пагадзіцца з гэтым трэба:</p>
<p>Многа ў свеце валацуг,</p>
<p>Жыць дазволіла ім неба,</p>
<p>Іх не возьмеш на ланцуг.</p>
<p>У той кухні меў пасаду</p>
<p>Шлёмаў парабак Яхім;</p>
<p>Хлопца ўзяў ён пад уладу</p>
<p>І памог яму сім-тым.</p>
<p>– Ось цяпер ты князь ды годзе!</p>
<p>Пазайздросціць сам прусак,</p>
<p>Той, што ў шчыліне-гасподзе</p>
<p>Век праводзіць, небарак, –</p>
<p>Жартаваў Яхім з музыкі,</p>
<p>Як абладзілі пасцель:</p>
<p>– І сам Шлёма, пан вялікі,</p>
<p>А яшчэ большы круцель,</p>
<p>Так не будзе з сваёй Хавай</p>
<p>І ў пярынах спачываць. –</p>
<p>Так казаў дзяцюк рухавы,</p>
<p>Бо любіў пажартаваць.</p>
<p>Агню няма.</p>
<p>У кухні цёмна.</p>
<p>Спіць Яхім,</p>
<p>А думкі-дым</p>
<p>Плывуць сукромна,</p>
<p>Як і цьма.</p>
<p>Не спіць Сымон.</p>
<p>Карчма варожа.</p>
<p>Рабін там</p>
<p>І Шлёма сам.</p>
<p>Тут нейк нягожа,</p>
<p>Не йдзе сон.</p>
<p>Але дарма –</p>
<p>Пяройдзе ночка,</p>
<p>Будзе дзень,</p>
<p>І нікне цень</p>
<p>У тым куточку,</p>
<p>Нікне цьма.</p>
<p>Яркім светам,</p>
<p>Агняцветам</p>
<p>Свеціць штосьці,–</p>
<p>То – Яна!</p>
<p>І з усмешкай</p>
<p>Думак сцежкай</p>
<p>Прыйшла ў госці,</p>
<p>Бы вясна!</p>
<p>Скробат мышкі,</p>
<p>Крокат вышкі,</p>
<p>Кашаль сценны,</p>
<p>Звон крыла.</p>
<p>А яна з ім</p>
<p>Ходзіць разам</p>
<p>Блескам дзённым...</p>
<p>Прэч, імгла!</p>
<p>Яны ўсюды</p>
<p>Толькі ў пары,</p>
<p>Але імі</p>
<p>Повен свет.</p>
<p>Песні-гуды,</p>
<p>Думкі-чары...</p>
<p>Яе імя –</p>
<p>Агняцвет!</p>
<p>І падхопяць зноў Сымонку</p>
<p>Думкі-мары, мыслі-сны</p>
<p>Ды ў яе нясуць старонку,</p>
<p>Дзе спаткаліся яны.</p>
<p>У вачох – садок прыветны;</p>
<p>Ён авеены дабром,</p>
<p>Звіс над ім спакой сусветны</p>
<p>Дыяментавым шатром.</p>
<p>А ў шатры тым – зор блісканне,</p>
<p>Спеў музычны цішыні,</p>
<p>Мілы голас, вобраз-ззянне,</p>
<p>Вочак промені-агні.</p>
<p>А ва ўсім тым карагодзе</p>
<p>Думак-вобразаў і мар</p>
<p>Выкрадаецца, як злодзей,</p>
<p>Цемнік-сон, сон-уладар.</p>
<p>І хлапчынка ўжо не знае,</p>
<p>Дзе тут сненне, дзе тут яў,</p>
<p>Дзесь далёка дух лунае, –</p>
<p>Крыллі сон яму разняў.</p>
<p>У аправе кос іскраных</p>
<p>Дзень выходзіць з-за зямлі,</p>
<p>Яснавокі і румяны,</p>
<p>Паліць свечачкі ў галлі</p>
<p>І пучочкамі скрозь лісце</p>
<p>Разлівае ззянне-смех</p>
<p>Для супольнае карысці</p>
<p>І для радасці і ўцех.</p>
<p>Ён зірнуў і ў кут Сымонаў</p>
<p>І сказаў, відаць, па дружбе,</p>
<p>Што Сымонка тут на службе,</p>
<p>Каб службовы доўг выконаў.</p>
<p>Ён пасцельку прыбірае,</p>
<p>Думак поўна галава,</p>
<p>Ён над службай разважае –</p>
<p>Што ж за служба? Якава?</p>
<p>А тым часам выйшла Хава,</p>
<p>Аддае такі загад –</p>
<p>Кухню вымесці рухава,</p>
<p>На двор выгнаць куранят.</p>
<p>Так зачаўся дзень тут новы –</p>
<p>На паслугах хлопчык наш:</p>
<p>Ён па воду, ён па дровы,</p>
<p>Ён і ў пограб і ў салаш.</p>
<p>І сам Шлёма дасць работу,</p>
<p>Бо ўсё згодзіцца ў жыцці,</p>
<p>На ўсё трэба мець ахвоту,</p>
<p>Каб свой потым лёс знайсці.</p>
<p>Праўда, хлопца прыадзелі,</p>
<p>Далі Хаімаў каптан,</p>
<p>Шлёма з Хавай аглядзелі</p>
<p>І сказалі: «Ну, як пан».</p>
<p>І Сымон быў рад і з тога;</p>
<p>Зубаскал жа той Яхім</p>
<p>Тут пасмейваўся з малога</p>
<p>І пацвільваўся над ім.</p>
<p>– Падарунак, браце, хвацкі!</p>
<p>Ты цяпер – пан Лапсярдацкі.</p>
<p>Эх, ярмолачку б дадаць!</p>
<p>Кім ты стаўся б – не згадаць!</p>
<p>Адна ганьба, што аблезлы,</p>
<p>А так добры лапсярдак! –</p>
<p>Хоць Яхім быў хлопец не злы,</p>
<p>Ды на кеплі быў мастак.</p>
<p>Хлопцу ўсё было тут нова:</p>
<p>Шлёма, Хава і іх дом,</p>
<p>Звычай іх, жыццё і мова,</p>
<p>Іх трусенне над рублём.</p>
<p>У карчомцы быў асобны,</p>
<p>Свой уласны жыцця лад,</p>
<p>Свой рахунак, брудна-дробны,</p>
<p>Права, звычаі і ўрад.</p>
<p>Карчма рэдка пуставала:</p>
<p>Чуць развідніцца – сюды</p>
<p>Хоць чыя душа вітала,</p>
<p>Шоў стары і малады.</p>
<p>Цэлы дзень рыпелі дзверы;</p>
<p>І былі такія тут,</p>
<p>Што ніяк не зналі меры</p>
<p>І, сагнуўшыся, як склюд,</p>
<p>Вартавалі церпяліва</p>
<p>Кампанейскіх малайцоў,</p>
<p>Пазіралі так лісліва</p>
<p>На заезджых тут людцоў.</p>
<p>Так было тут у дзень будны,</p>
<p>А ў святы і не прайсці:</p>
<p>Брата, бацькі было трудна</p>
<p>Тут разгледзець і знайсці.</p>
<p>Але ўлетку, то нічога:</p>
<p>Вось зімой зайдзі ў карчму!</p>
<p>Тут падзівішся, нябога,</p>
<p>Збудзеш смутную думу.</p>
<p>Тут падчас трасуцца сцены,</p>
<p>Лавы крышацца, як соль.</p>
<p>Часта ў ход ідуць палены,</p>
<p>Як разыдзецца тут голь.</p>
<p>Сёмка тут пачне казанне,</p>
<p>Як Мацюта лез на плот,</p>
<p>Як Чылін спяваў літанне,</p>
<p>Як жаніўся Лысы Дод;</p>
<p>Пра шаўца пачне ён казкі,</p>
<p>А як скажа – з смеху ляж!</p>
<p>Як у Хасі з яго ласкі</p>
<p>Нарадзіўся Масыяш.</p>
<p>Два Антосі – Лузун, Лата –</p>
<p>Пацяшаюць тут усіх,</p>
<p>А Базыль, Карусь, два браты,</p>
<p>Зводзяць двух братоў другіх.</p>
<p>Тут зубамі крэпкі Сыса</p>
<p>Ступу тоўстую насіў,</p>
<p>А вар’яту Янка Лысы</p>
<p>Пуза ботамі мясіў.</p>
<p>А той жылы ўсе напружыць,</p>
<p>Голы выпучыць жывот,</p>
<p>Янку носіць ён і кружыць –</p>
<p>З смеху поўзае народ.</p>
<p>Тут бывала ў карк Піліпа</p>
<p>Жонка гнала з карчмы вон,</p>
<p>І аб сына стары Клыпа</p>
<p>Чапялу ламаў ці млён.</p>
<p>Тут ігрышчы адбывалісь</p>
<p>Перад святамі зімой,</p>
<p>І трасліся, калыхалісь</p>
<p>Сцены, дошкі пад нагой.</p>
<p>Дзецюкі, пабраўшы пары,</p>
<p>Тут ляталі, як віхры,</p>
<p>Як у полі на папары</p>
<p>У гіз бегаюць валы.</p>
<p>Верцяць дзевак, бы круцёлак,</p>
<p>На паветры іх нясуць,</p>
<p>Сцены, прыпек і пяколак</p>
<p>Іх хвальбонамі мятуць;</p>
<p>Аж падлога пад нагамі</p>
<p>Гнецца, крэхча і рыпіць,</p>
<p>І агонь у тахт з рубцамі</p>
<p>Ў лямпе з подскакам гарыць.</p>
<p>Патамяцца, папацеюць –</p>
<p>Дзверы насцеж – на мароз,</p>
<p>Покі лбы пахаладзеюць</p>
<p>І пачне сінецца нос.</p>
<p>Танцавалі маладыя,</p>
<p>Весяліліся, пілі,</p>
<p>Для іх скокі, гульні тыя</p>
<p>Многа радасці няслі.</p>
<p>А Сымонка, як пракляты,</p>
<p>Ім да трэціх пеўняў граў,</p>
<p>Толькі ён не ведаў свята,</p>
<p>Светлай радасці не знаў.</p>
<p>Без ахвоты-захаплення</p>
<p>Ускідала смык рука;</p>
<p>Не хапала і цярпення,</p>
<p>Сіл падчас у бедака</p>
<p>Граць праз цэлых тры гадзіны</p>
<p>Несканчоную кадрыль;</p>
<p>Марнаваўея век дзяціны,</p>
<p>Талент друзіўся на пыл.</p>
<p>Рана хлопчык падымаўся,</p>
<p>То каморкі падмятаў,</p>
<p>То пры кухні завіхаўся,</p>
<p>Шлёму, Хаве памагаў.</p>
<p>І так кожны дзень заняты,</p>
<p>А каб час не марнаваў,</p>
<p>Ад Сымонкі Шлёма кляты</p>
<p>Смык і скрыпку адбіраў.</p>
<p>– Так, мой браце, так, Сымоне, –</p>
<p>Падбаўляў агню Яхім: –</p>
<p>Не ў гуморы ты штось сёння;</p>
<p>Шлёма – кепскі твой айчым.</p>
<p>Ты – падкухцік, ты – музыка,</p>
<p>Падмятайла, ваданос,</p>
<p>Лупіць  Шлёма з цябе лыка,</p>
<p>Як каня запрог у воз!</p>
<p>Бедны ты, брат, і няшчасны –</p>
<p>Без кароны стаўся цар;</p>
<p>Над скрыпуляй над уласнай</p>
<p>Ты цяпер не гаспадар!</p>
<p>Няма ў Шлёмы к табе ласкі,</p>
<p>Не згрунтуеш ты, брат, з ім!</p>
<p>Цяжка жыць з чужой папаскі,</p>
<p>Лепш ідзі к бацьком сваім:</p>
<p>Сэрца бацькава не камень,</p>
<p>Бацькаў хлеб смачней віна,</p>
<p>І не зломіць табе рамень</p>
<p>Праца бацькава гумна.</p>
<p>– А ты служыш вось, Яхіме.</p>
<p>– Ну, то я – другая справа:</p>
<p>Шлёма мне духоў не выме</p>
<p>І не возьме ў рукі Хава.</p>
<p>Я, брат, знаю, што мне трэба,</p>
<p>У мяне ёсць пэўны план:</p>
<p>Я вазьму кусішча хлеба,</p>
<p>А не зношаны каптан!</p>
<p>Я – салома, ён – мякіна,</p>
<p>Мне гарэць, а Шлёме – гніць,</p>
<p>І салома-сіраціна</p>
<p>З вольным ветрам паляціць.</p>
<p>Толькі ўскіну я вачыма –</p>
<p>Мой і погляд робіць след,</p>
<p>Ты пачуеш пра Яхіма,</p>
<p>І сам родзішся на свет...</p>
<p>Эх, Сымон!.. ды ты не пара,</p>
<p>Не таварыш ты мне, друг:</p>
<p>Мой таварыш – воўк паджары,</p>
<p>А быць можа і ланцуг.–</p>
<p>Праўду кажа ці жартуе?</p>
<p>Ці наводзіць ён туман?</p>
<p>А мо шайку дзе гуртуе</p>
<p>Ён, разбойнік-атаман?</p>
<p>Не, у карчме штось няладна</p>
<p>А той рабін! Ён дзіўны,</p>
<p>Вочы злосны, неспагадны</p>
<p>І нянавісці паўны.</p>
<p>Ляжа хлопчык у куце тым,</p>
<p>Сон не йдзе. Ён там адзін;</p>
<p>Эх, нямала тых гадзін</p>
<p>Аддае ён думкам гэтым!</p>
<p> </p>
<p> </p>
<h4><a id="chapter18"></a>IV</h4>
<p> </p>
<p>План гатовы,</p>
<p>Зложан цвёрда,</p>
<p>Воля горда,</p>
<p>Непарушна:</p>
<p>У свет новы</p>
<p>За дубровы,</p>
<p>Бо тут душна!</p>
<p>Сустрэнь, поле,</p>
<p>Прытулі ты!</p>
<p>Я пазбыты</p>
<p>Твае ласкі!</p>
<p>Хочуць волі,</p>
<p>Просяць долі</p>
<p>Песні-краскі.</p>
<p>Сустрэнь, лесе,</p>
<p>Ясным смехам,</p>
<p>Гучным рэхам</p>
<p>Загукай!</p>
<p>І ў завесе</p>
<p>Тваіх шатаў</p>
<p>Голас братаў</p>
<p>Мне падай!</p>
<p>Глянь ты, сонца,</p>
<p>З-за аблокаў</p>
<p>Добрым вокам:</p>
<p>Я – твой сын!</p>
<p>Я ў палонцы,</p>
<p>Лёдам скуты,</p>
<p>Я прыгнуты,</p>
<p>Я адзін!</p>
<p>Разгарнуць хачу я крылле –</p>
<p>Я ў свет вольны палячу,</p>
<p>Бо мне тут не па плячу,</p>
<p>Бо я тут – жывы ў магіле;</p>
<p>Я пастаўлю сілу сіле,</p>
<p>Волю сам я ўзяць хачу!</p>
<p>Так, даволі! досыць здзеку!</p>
<p>Не, павук, я больш не твой:</p>
<p>Зведаў я тваю апеку,</p>
<p>Час сквітацца мне з карчмой!</p>
<p>Хітры ты, шынкару-Шлёма:</p>
<p>Скрыпку ўзяў маю ў палон,</p>
<p>Каб не кінуў твайго дому,</p>
<p>Каб быў звязаны Сымон.</p>
<p>У Сымонкі ўсё гатова,</p>
<p>Абмяркована даўно.</p>
<p>Ён жыццё пачне нанова,</p>
<p>Гляне ў новае акно.</p>
<p>Праўда, ён – не так і бедны:</p>
<p>Грошай мае рублёў тры</p>
<p>Да дзве грывенькі з гары</p>
<p>І траяк яшчэ той медны!</p>
<p>І ён тыя заработкі</p>
<p>Панясе аддасць бацьком,</p>
<p>Хоць на момант на кароткі</p>
<p>Завітае ў родны дом.</p>
<p>Эх ты, родненькі куточак!</p>
<p>Ці ж не думаў ён аб ім?</p>
<p>Многа думаў, не спаў ночак</p>
<p>Тут, слугуючы чужым!</p>
<p>Сніўся родны дом хлапчыне,</p>
<p>Вабіў моцна, бы святло.</p>
<p>Млела сэрца па айчыне,</p>
<p>Хоць і цяжка ў ёй было.</p>
<p>Ды хто ведаў гэты смутак,</p>
<p>Тугу хлопца-гаруна?</p>
<p>Хіба гэты вось закутак,</p>
<p>Печ да немая сцяна!</p>
<p>Але гэта ўсё пазбыта:</p>
<p>Ён не служка тут больш – квіта!</p>
<p>Ён гадае аб дарозе,</p>
<p>Сніць яе што ночку ў сне,</p>
<p>І яшчэ аб кімся грэзіць –</p>
<p>Ці ж ён дом яе міне?</p>
<p>Так гадае наш музыка,</p>
<p>Планы строячы цішком,</p>
<p>Толькі вось дзе закавыка:</p>
<p>Скрыпка ў Шлёмы пад замком!</p>
<p>І ці ж гэта справядліва?</p>
<p>Ашуканец ён і лгун!</p>
<p>Каб той Хаімка саплівы</p>
<p>Смеў крануцца яе струн!</p>
<p>Эх, не раз агонь пякучы</p>
<p>Па ўсіх жылах прабягаў,</p>
<p>Калі Хаім скрыпку мучыў,</p>
<p>А Абрам дапамагаў!</p>
<p>Не знаходзіў хлопец месца.</p>
<p>Зубаскал жа той Яхім,</p>
<p>Як заноза, ў сэрцы ўесца,</p>
<p>Кеплі строячы над ім :</p>
<p>– Эх, Сымоне, мая рыбка!</p>
<p>Ну, прапала твая скрыпка!</p>
<p>Раз да Хаіма папала,</p>
<p>Лічы смела, што прапала!</p>
<p>Раве – чуеш? як карова!</p>
<p>А ён, падла, б'е з-за вуха,</p>
<p>Як тым цэпам, як абухам, –</p>
<p>Ну, не грае – коле дровы!</p>
<p>А ўсё рабін той насаты!</p>
<p>А ўсё рабін: гэта ён</p>
<p>Зацягнуў цябе ў палон!</p>
<p>Ох, лахудра! ох, пракляты! –</p>
<p>Не стрываў раз ён – балюча!</p>
<p>Ён туды бяжыць з калом,</p>
<p>А там Шлёма за сталом;</p>
<p>Каб не Шлёма, была б буча.</p>
<p>– Твая скрыпка будзе цэла:</p>
<p>Я ж гляджу яе тут сам,</p>
<p>Граць і тромкаць – яе дзела!</p>
<p>Ну, больш Хаіму не дам! –</p>
<p>І Сымон не робіць шуму,</p>
<p>Хоць вяліка тое зло,</p>
<p>Ён стаіў у сэрцы думу,</p>
<p>Каб дагадак не было.</p>
<p>Як жа вызваліць з палону</p>
<p>Скрыпку, сэрца яго часць?</p>
<p>Як прабрацца за заслону?</p>
<p>Хто памогу яму дасць?</p>
<p>Там і дзеці, там і Хава,</p>
<p>Шлёма сам і той вядзьмак...</p>
<p>Не прыступішся ніяк,–</p>
<p>Не, нялёгкая то справа!</p>
<p>Ляжа ў запечку хлапчына,</p>
<p>Абмяркоўвае свой план.</p>
<p>Можа здарыцца часіна,</p>
<p>Як заедзе які пан</p>
<p>І музыку затрабуе,</p>
<p>Як бывала тут не раз,</p>
<p>Шлёму ў лапці і абуе,</p>
<p>Скарыстае гэты час.</p>
<p>Ды калі яно што будзе?</p>
<p>Толькі час звядзеш дарма,</p>
<p>А ты ўсё служы паскудзе,</p>
<p>Покі прыйдзе зноў зіма.</p>
<p>Ды зноў будзь усю тут зіму,</p>
<p>Абівай яго парог...</p>
<p>Расказаць хіба Яхіму:</p>
<p>Ён напэўна б дапамог.</p>
<p>Але не: Яхім жартлівы –</p>
<p>Смешкі будзе строіць, кпіць.</p>
<p>Можа Хаім той саплівы?</p>
<p>Яго можна падкупіць...</p>
<p>Ой, не, не! Ён скажа Шлёму,</p>
<p>Тады будке шмат трудней;</p>
<p>Не казаць тут лепш нікому,</p>
<p>Лепш зрабіць усё самому,–</p>
<p>Так надзейней, спакайней.</p>
<p>Але як? Вось дзе загвоздка!</p>
<p>Асцярога трэба, спрыт...</p>
<p>Ну ты, Шлёма! ну, псякостка,</p>
<p>Ашуканец, жываглыт!</p>
<p>Але як бы ні было там,</p>
<p>Ён паставіць на сваім,</p>
<p>Ён пралезе хоць бы кротам,</p>
<p>Бо пад Шлёмавым тут ботам</p>
<p>Ён не хоча быць зусім.</p>
<p>Ходзіць хлопец, выглядае,</p>
<p>Вухам ловіць кожны крок;</p>
<p>Цягне хлопца шафа тая,</p>
<p>Што замкнёна пад замок.</p>
<p>Ён прыслухаўся – нікога!</p>
<p>Ён у той пакой бягом!</p>
<p>Сэрца стукае ў малога,</p>
<p>А ў вушах гудзе, як гром.</p>
<p>Ён паслухаў – ціха ўсюды,</p>
<p>Нібы вымерла карчма;</p>
<p>На дварэ дзесь Шлёма руды,</p>
<p>Хавы такжа тут няма.</p>
<p>Да дзвярэй ён крок ступае,</p>
<p>Ён нямее, прыліпае</p>
<p>І скрозь шчылінку ў замок</p>
<p>Той пакойчык аглядае...</p>
<p>Стукнуў хтось – ён раптам скок!</p>
<p>Прытуліўся ў кут, у цёмны,</p>
<p>Дух стаіўшы, ні мур-мур!</p>
<p>Скуль жа стук той патаёмны?</p>
<p>Ці прабег дзе проста шчур?</p>
<p>Да дзвярэй ён зноў шыбуе,</p>
<p>Міг адзін, і клямка – бразь!</p>
<p>А скрозь цішу грабавую</p>
<p>Хтось крычыць яму: «Не лазь!»</p>
<p>Але хлопец не зважае,</p>
<p>Ён да шафы – пад замком!</p>
<p>Стукнуў злёгку кулаком,</p>
<p>Стук насмерць яго пужае,</p>
<p>А на стук той скрыпка – бом!</p>
<p>Струны ціха зазвінелі,</p>
<p>Адгукнуліся яны,</p>
<p>Бы агонь прабег па целе,</p>
<p>Трэпет палкі і дзіўны.</p>
<p>Так вось дзе яе няволя!</p>
<p>Але йдуць... Ён вобцас вон!</p>
<p>З карчмы выскачыў на поле,</p>
<p>А ў вушох – той струнны звон.</p>
<p>І свідруе мозг пытанне:</p>
<p>Ці замецілі, ці не?</p>
<p>Момант страху і хістання</p>
<p>Хлопца томіць, хлопца гне.</p>
<p>Ён на карчму пазірае,</p>
<p>Каб пытанню даць адказ,</p>
<p>А яна маўчыць, старая,</p>
<p>Пэўны маючы выраз.</p>
<p>Не: там ціха, мёртва-глуха,</p>
<p>Там нічога не чутно.</p>
<p>Толькі Шлёма ў нейкім руху...</p>
<p>Што б то значыла яно?</p>
<p>Выйшаў хлопец за стадолу.</p>
<p>Дзень надвечары. Цяплынь,</p>
<p>А на полі па-над долам</p>
<p>Жыта гойдаецца плынь;</p>
<p>Там дарога так знаёма.</p>
<p>Унь і дуб той і той клён...</p>
<p>Ён стаіўся нерухома:</p>
<p>Да стадолы ідзе Шлёма,</p>
<p>Невясёлы, смутны ён.</p>
<p>Ходзіць, чухае чупрыну,</p>
<p>Штось мармоча, бы дурны,</p>
<p>Штось сказаў Абраму-сыну</p>
<p>І кудысь ідуць яны.</p>
<p>Пастаялі на дарозе,</p>
<p>Шлёма зноў ідзе назад;</p>
<p>Хава, хлопцы ўсе ў трывозе...</p>
<p>Ці ж то ён іх зрушыў лад?</p>
<p>Ці не знаюць, што ў каморцы</p>
<p>Быў ён з замерам ліхім?</p>
<p>Але чуе ў іх гаворцы</p>
<p>Словы: «Ганаф» і «Яхім».</p>
<p>Пачынае хлопец цяміць:</p>
<p>Знік Яхім кудысь з канём.</p>
<p>Асвятлілі яму памяць</p>
<p>Тыя словы, як агнём:</p>
<p>«Я, брат, знаю, што мне трэба,</p>
<p>У мяне ёсць пэўны план:</p>
<p>Я вазьму кусішча хлеба,</p>
<p>А не зношаны каптан;</p>
<p>Толькі ўскіну я вачыма,</p>
<p>Мой і погляд зробіць след;</p>
<p>Ты пачуеш пра Яхіма,</p>
<p>І сам родзішся на свет!»</p>
<p>Так, прыйшла яго часіна, –</p>
<p>Ім цяпер не да яго!</p>
<p>Але трусіцца хлапчына,</p>
<p>Каб не вынікла чаго.</p>
<p>Абыходзіць ён стадолу,</p>
<p>Ідзе ў кухню са двара,</p>
<p>Погляд кідае наўкола,</p>
<p>Бачыць – постаць карчмара</p>
<p>Аглядае ўсё дарогу,</p>
<p>А з ім Хаім і Абрам.</p>
<p>Самы час прарваць аблогу –</p>
<p>Толькі рабін адзін там.</p>
<p>Ён падосак бярэ ў рукі,</p>
<p>Каб з тым справіцца замком;</p>
<p>Ідзе ціха, ані гуку,</p>
<p>Бы кот, крадзецца цішком.</p>
<p>Стаў, паслухаў – мёртва-глуха.</p>
<p>Дзверы штурхнуў, шусь туды;</p>
<p>Прылажыў яшчэ раз вуха,</p>
<p>Поўны страху і жуды, –</p>
<p>Ціха ўсё. А рабін строгі</p>
<p>Са сцяны глядзіць стражэй...</p>
<p>Ці то вушы, ці то рогі?</p>
<p>Бровы ссунуты ніжэй,</p>
<p>Погляд злосны і нямілы.</p>
<p>Тут да шафы хлопец – скок!</p>
<p>Штурхнуў дзверцы з усёй сілы, –</p>
<p>Бразь там зашчапка-кручок!</p>
<p>Разышліся дзверцы самі,</p>
<p>Чуе ён знаёмы гуд...</p>
<p>Скрыпка родная! ты тут!</p>
<p>Ён дрыготнымі рукамі</p>
<p>Скінуў з вешалкі сурдут,</p>
<p>Скрыпку борздзенька знімае.</p>
<p>Скрыпка з ім! Цяпер – гайда!</p>
<p>Ён скрыпулю абнімае...</p>
<p>– У ты, рабін-барада! –</p>
<p>Крок ступіў і на канапу!</p>
<p>Кулаком яму патрос.</p>
<p>– У ты, чортавая лапа! –</p>
<p>І дзве пстрычкі даў у нос!</p>
<p> </p>
<p> </p>
<h4><a id="chapter19"></a>V</h4>
<p> </p>
<p>Страшнавата, сцішна ўночы...</p>
<p>Нібы ходзіць хтось, шалпоча,</p>
<p>Пустым смехам дзесь рагоча...</p>
<p>Ці то можа плача Шлёма –</p>
<p>Не ўсё добра ў яго дома!</p>
<p>А там нешта бы рухома...</p>
<p>Ці то вочы, тыя вочы?</p>
<p>Страшнавата, сцішна ўночы!</p>
<p>Ноч так зманна, так варожа!</p>
<p>Спатайку наскочыць можа</p>
<p>Нехта страшны з свайго ложа...</p>
<p>А там... што там? двое, трое, –</p>
<p>Клубок страхаў, там іх роі,</p>
<p>І не злічыш ты іх зброі,</p>
<p>Многа іх! ён іх не зможа:</p>
<p>Ноч так зманна, так варожа!</p>
<p>Хоць бы месяц выплыў з хмары:</p>
<p>Асвятліў бы ён абшары</p>
<p>І развеяў тыя чары.</p>
<p>Месяц выплыў, пасвятлела;</p>
<p>З мроку цэркаўка бел-бела,</p>
<p>Як і ён, глядзіць нясмела –</p>
<p>Болей страху на іх твары.</p>
<p>Месяц! лепш схавайся ў хмары,</p>
<p>Бо ў тым блеску-асвятленні</p>
<p>Больш замецен, менш збавення –</p>
<p>Страшна гэтае суценне!</p>
<p>Ці з кары старога дуба</p>
<p>Нос высоўваецца, губа,</p>
<p>Смех, ды страшны; рот бяззубы,</p>
<p>Хтось вылазіць з-пад карэння...</p>
<p>Ці то помста зневажэння?</p>
<p>Страшна гэтае суценне!</p>
<p>Хлопцу сцішна і маркотна..</p>
<p>Ноч цянюецца дрыготна...</p>
<p>Дзесь хтось свіснуў траякротна,</p>
<p>Свіснуў!.. хто? для якой мэты?</p>
<p>Ці то знак які? прыметы?</p>
<p>Ці то страшны рабін гэты?</p>
<p>Ці то пташка мімалётна?</p>
<p>Хлопцу сцішна і маркотна.</p>
<p>Ноч глыбее, поўнач скора;</p>
<p>Свецяць ў небе бледна зоры,</p>
<p>А карчма з-за касагору</p>
<p>Выглядае так жалобна;</p>
<p>На астрог яна падобна.</p>
<p>Ён, яна стаяць асобна,</p>
<p>Яны разам былі ўчора...</p>
<p>Ноч глыбее, поўнач скора.</p>
<p>Крыкнуў певень дзесь далёка,</p>
<p>Ды так глуха, так глыбока,</p>
<p>Так нясмела-адзінока!</p>
<p>Ціш, глухота, нема ўсюды,</p>
<p>У вушах бы енкі-гуды,</p>
<p>У вачах той рабін руды...</p>
<p>Што там бачыць яго вока?</p>
<p>Крыкнуў певень дзесь далёка.</p>
<p>Але блізка час світання,</p>
<p>Знікнуць страхі ўсе дазвання,</p>
<p>Дык жыві ж ты, вандраванне!</p>
<p>Мрок радзее, ноч святлее,</p>
<p>Ноч і добрай быць умее.</p>
<p>Жывіць душу зноў надзея,</p>
<p>Сэрца цешаць песні рання...</p>
<p>Блізка, блізка час світання!</p>
<p>Дрэмле чутка ў полі ніва,</p>
<p>Выступае лес маўкліва</p>
<p>З мроку чорнаю пілою;</p>
<p>Хмарак шоўкавая грыва</p>
<p>Рассцілаецца гулліва</p>
<p>Агнячырванай мятлою.</p>
<p>Тыя ж зоркі, бы дзяўчаткі,</p>
<p>Дзесь бягуць у свае хаткі,</p>
<p>І апошні раз іх вочкі</p>
<p>Шлюць свой усмех развітання,</p>
<p>Промень ласкі і кахання, –</p>
<p>Да наступнай яснай ночкі.</p>
<p>Дзень праз цёмныя заслоны</p>
<p>Падымае сцяг чырвоны,</p>
<p>Каб сагнаць з зямлі туманы.</p>
<p>Чырвань льецца на загоны,</p>
<p>Нішчыць цьмы пасады-троны;</p>
<p>Дню складаюць гімн паляны.</p>
<p>Хлопец чуе адраджэнне;</p>
<p>Ноч прайшла, пазбыта цьма,</p>
<p>Волен ён, канец мучэнню,</p>
<p>Не гняце яго карчма!</p>
<p>Так прывольна, так прасторна!</p>
<p>Што было – прайшло як дым;</p>
<p>Ён ідзе, ідзе напорна</p>
<p>Крокам смелым, маладым.</p>
<p>Ён вітае яснасць неба,</p>
<p>Сакаўное поле, лес,</p>
<p>Пах зямлянай, свежай глебы,</p>
<p>Каласкоў жывы навес,</p>
<p>Мнагадумныя прасторы</p>
<p>І шумлівыя бары...</p>
<p>Унь і хвоі ў жытнім моры,</p>
<p>Бы дзве родныя сястры,</p>
<p>Ён пазнаў іх, ён ім рады –</p>
<p>Ён замеціў іх тады.</p>
<p>Скора будуць і прысады –</p>
<p>Ці не іх унь то рады?</p>
<p>Ён ідзе, падходзіць сонца,</p>
<p>Лес агортваецца ў сінь...</p>
<p>Будзе горача бясконца,</p>
<p>Хоць садзіся адпачынь!</p>
<p>Убок глянуў, там сунічкі,</p>
<p>Бы каралі на траве.</p>
<p>Ну, прыпынак невялічкі –</p>
<p>Ён збярэ іх жменькі дзве!</p>
<p>І лясок тут такі слаўны –</p>
<p>Так і горне той лясок.</p>
<p>І дзесь дрозд, знаёмы даўны,</p>
<p>Падае там галасок,</p>
<p>Як бы ў госці заклікае.</p>
<p>І Сымонка не чакае:</p>
<p>Ён з дарогі зварачае</p>
<p>І на сонцы пад кустом</p>
<p>Прысядае, спачывае,</p>
<p>Потым моцна засыпае,</p>
<p>Распасцёршыся пластом.</p>
<p>Доўга спаў ён, як забіты;</p>
<p>Сонца ўстала на паўдні,</p>
<p>І гудуць над ім сярдзіта</p>
<p>Дзеці лесу, авадні.</p>
<p>– Устань, любы! – шэпча сонца.</p>
<p>– Уставай! – шуміць дубок.</p>
<p>– Абудзіся, галубок! –</p>
<p>Кажуць травак валаконцы.</p>
<p>– А-а! – Ён вочы раскрывае.</p>
<p>– Дзе ж то я! – глядзіць вакол.</p>
<p>Перад ім сцяна жывая,</p>
<p>Над ім шапка баравая,</p>
<p>Лес – зялёны частакол.</p>
<p>І адразу ясна стала –</p>
<p>Вольны ён, ён не слуга!</p>
<p>Разышлася і прапала</p>
<p>Гэта сонная смуга!..</p>
<p>Але што то? здань ці дзіва?</p>
<p>Ці то лес навёў туман?</p>
<p>Мільгатнула штось маўкліва,</p>
<p>Промень кінуў смех шчаслівы,</p>
<p>Бы ажыў унь той дзірван,</p>
<p>Вочкам бліснуў дурасліва!</p>
<p>Не, не можа быць, то – зман!</p>
<p>То быў вобраз іскраззянны,</p>
<p>Момант радасці, надзей,</p>
<p>Сэрца гімн агнём паранным,</p>
<p>Песня зорак, санцавей.</p>
<p>Знікла здань – так сон знікае,</p>
<p>Але водгулле яе</p>
<p>У вачох яшчэ бліскае</p>
<p>І спакою не дае.</p>
<p>Ды якая ж то праява?</p>
<p>Сон няўспомнены ці яў?</p>
<p>Ці русалчына забава?</p>
<p>Ці лясун пажартаваў?</p>
<p>І задумаўся хлапчына:</p>
<p>«Сон такі прысніў, знаць, я».</p>
<p>Над ім гэтая хвіліна</p>
<p>Вее чарамі жыцця.</p>
<p>– Э! – махнуў Сымон рукою,</p>
<p>Каб ход іншы думкам даць: –</p>
<p>Не мне з доляю такою</p>
<p>Аб ёй марыць і гадаць!</p>
<p>Сеў і з клунка ён вымае</p>
<p>Рыбу, хлеб, кладзе на дол;</p>
<p>Няхай Шлёма прабачае:</p>
<p>Шабасовы гэта стол!</p>
<p>Будзе снеданне, бы ў пана,</p>
<p>На пахучым мурагу...</p>
<p>Што за цуд? з таго дзірвану</p>
<p>Хтось азваў: – Сымон! а-гу! –</p>
<p>Ён ускочыў, азірнуўся,</p>
<p>Галавой абвёў вакруг;</p>
<p>Бачыць – куст узварухнуўся,</p>
<p>І адтуль, бы светлы дух,</p>
<p>Тварык мілы выглядае,</p>
<p>Здаваленне, смех на ім,</p>
<p>Шчасце-радасць маладая</p>
<p>Ззяе сонцам веснавым.</p>
<p>– Ганна! Родненькая Ганя! –</p>
<p>Крок наперад ён ступіў,</p>
<p>Так здзівіўся! і ў тым стане</p>
<p>Рукі смешна апусціў.</p>
<p>– Ай, Сымон! які дзіўны ты! –</p>
<p>Ганна смехам залілася.</p>
<p>Смех, бы зорамі спавіты,</p>
<p>І галоўка самавіта</p>
<p>З траўкі-зелені ўзнялася.</p>
<p>І бліскаюць яе вочкі,</p>
<p>Як у жыце васількі;</p>
<p>Голас – срэбраны званочак,</p>
<p>Шчочкі – макавы лісткі.</p>
<p>– Дзе спаткаліся, Сымонка!</p>
<p>Як жа ты папаў сюды?</p>
<p>А як зыгнуў ад нас гонка –</p>
<p>Помніш тую ноч... тады? –</p>
<p>Ганна борзда гаварыла,</p>
<p>Распытоўвала сябра,</p>
<p>Нават трошкі пажурыла,</p>
<p>Што іх выракся двара.</p>
<p>– Я збірала тут суніцы,</p>
<p>Зірк – аж бачу, нехта спіць!</p>
<p>Я спужалася, дурніца:</p>
<p>Злодзей, думаю, ляжыць!</p>
<p>Я ўжо бегчы прэч хацела,</p>
<p>Ды дай, думаю, зірну</p>
<p>На «разбойніцкае цела».</p>
<p>Крок ступаю я нясмела,</p>
<p>Голькі ціхенька гарну,</p>
<p>Як зірнула ж – і пазнала!</p>
<p>І так шкода цябе стала –</p>
<p>Не пасмела я будзіць,</p>
<p>І гадзіны дзве чакала –</p>
<p>«Няхай, думаю, паспіць».</p>
<p>Ці здароў жа? як жывецца?</p>
<p>Скуль ідзеш? Куды? зачым?</p>
<p>Сядзьма тут! – Яна смяецца</p>
<p>І садзіцца радам з ім.</p>
<p>І так добра стала ў лесе!</p>
<p>Ён бярэ яе руку,</p>
<p>А зязюлька на суку</p>
<p>У жывой зялёнай стрэсе</p>
<p>Ім варожыць штось – ку-ку!</p>
<p>Ён глядзіць дзяўчынцы ў вочы,</p>
<p>Ён маліцца ёй гатоў.</p>
<p>Ёй сказаць так многа хоча,</p>
<p>Ды не знойдзе толькі слоў –</p>
<p>Аж той дрозд з яго рагоча!</p>
<p> </p>
<p>С ы м о н</p>
<p>Ах, Гануська, як я рады!</p>
<p>І вось, Ганя, што дзіўно:</p>
<p>Мяне гнала штось з прысады</p>
<p>І шаптала мне адно:</p>
<p>«Ідзі ў лес, у лес зайдзі!</p>
<p>Адпачынь там, пасядзі!»</p>
<p>І так выйшла ўсё да ладу!</p>
<p> </p>
<p>Г а н н а</p>
<p>Ты ж адкуль ідзеш, Сымонка?</p>
<p> </p>
<p> </p>
<p>С ы м о н</p>
<p>Я ў карчме служыў, ды ўцёк.</p>
<p>Ох, карчмар мне так дапёк –</p>
<p>Ну, хоць кідайся ў палонку!</p>
<p> </p>
<p>Г а н н а</p>
<p>Бедны! бедны! А ты вырас,</p>
<p>Ну, зусім дзяцюк другі,</p>
<p>І няма тае смугі...</p>
<p>А ў вачох той самы выраз –</p>
<p>След нязбыўнае тугі...</p>
<p>А скажы: ты помніў нас?</p>
<p>І мяне ці ўспомніў з раз?</p>
<p> </p>
<p>С ы м о н</p>
<p>Не было тае часіны,</p>
<p>Таго вечара і дня,</p>
<p>Каб і ты й твая радня</p>
<p>Не прыйшлі мне на ўспаміны.</p>
<p>Я ляжу адзін, бывала,</p>
<p>Ноч зацятая, жуда,</p>
<p>І смяртэльная нуда</p>
<p>Кіпці выпусціць і джала.</p>
<p>Але ўспомню аб табе я –</p>
<p>Чымся добранькім павее,</p>
<p>Забываецца карчма;</p>
<p>Зноў абудзіцца надзея,</p>
<p>Што ў жыцці не вечна цьма.</p>
<p> </p>
<p>Г а н н а</p>
<p>Дык ты помніў, што ёсць Ганна</p>
<p>Дзесь на хутары ў глушы?</p>
<p> </p>
<p>С ы м о н</p>
<p>Ты была ў маёй душы</p>
<p>Заўжды міла і жаданна.</p>
<p> </p>
<p>Г а н н а</p>
<p>Ты, здаецца, за сняданне</p>
<p>Думаў сесці? Снедай, дружа!</p>
<p>Чаго тут сціскацца дужа?</p>
<p>Абы меў на то жаданне!</p>
<p>А то хочаш: будзем разам</p>
<p>Мы спраўляць маёўку тут?</p>
<p> </p>
<p>С ы м о н</p>
<p>Я скажу, як Шлёма: «гут!»</p>
<p> </p>
<p>Г а н н а</p>
<p>А мой полудзень пад вязам –</p>
<p>Баль устроім, як паны!</p>
<p>Там з суніцамі збаночак,</p>
<p>Сыру смачнага кусочак</p>
<p>І грачанікі-бліны.</p>
<p> </p>
<p>У цяньку старога дрэва</p>
<p>Селі, снедаюць яны,</p>
<p>І іх сэрцы згоды, спеву,</p>
<p>Светлай радасці паўны.</p>
<p>Не змаўкае іх гаворка:</p>
<p>Расказаў Сымон аб тым,</p>
<p>Як жылося яму горка,</p>
<p>Хто быў Шлёма і Яхім,</p>
<p>Як ён рабіну ліхому</p>
<p>Там папомсціўся за здзек,</p>
<p>І як пойдзе ён дадому –</p>
<p>Ён, з грашамі чалавек!</p>
<p>Павандруе ў свет з скрыпуляй,</p>
<p>Песні будзе ён складаць,</p>
<p>Ён людзей дабром атуліць,</p>
<p>Каб палёгку людзям даць.</p>
<p>Потым сціх Сымон панура,</p>
<p>Смутак злёг яму на твар, –</p>
<p>Так змаўкае перад бурай</p>
<p>Поля стомлены абшар.</p>
<p>Ганна голаву схіліла,</p>
<p>Смуткавала і яна,</p>
<p>Бы адным крылом акрыла</p>
<p>Іх мысль нейкая адна.</p>
<p> </p>
<p>С ы м о н</p>
<p>Што ж мы змоўклі? Эх, Гануся!</p>
<p>Як падумаю, што зноў</p>
<p>Я адзін павалакуся –</p>
<p>Проста ў сэрцы стыне кроў.</p>
<p>Я нядаўна быў шчаслівы,</p>
<p>Не гадаў я ні аб чым,</p>
<p>Не палохаў свет жахлівы,</p>
<p>Як бы я не жыў у ім,</p>
<p>Бо ў той міг перад сабою</p>
<p>Меў цябе, цябе адну.</p>
<p>Сэрца білася табою,</p>
<p>Бы сваю знайшло вясну</p>
<p>Ў свеце гора і блукання;</p>
<p>Ды канец ёсць усяму:</p>
<p>Наша скончыцца спатканне,</p>
<p>І мой дзень у сум змяркання</p>
<p>Зноў апусціцца, бы ў цьму.</p>
<p>Мы разойдземся. Дарогі</p>
<p>Нашы розна пабягуць:</p>
<p>Поміж намі ёсць парогі,</p>
<p>І нам іх не абмінуць.</p>
<p>Мы, Гануся, – каляіны,</p>
<p>Адной скрыпкі дзве струны –</p>
<p>Іх аднакі скрозь пуціны,</p>
<p>Ды не сходзяцца яны...</p>
<p> </p>
<p>Г а н н а</p>
<p>Кінь, Сымонка, смутак гэты,</p>
<p>Ты «не ў родных каранёх»,</p>
<p>Многа ў свеце ёсць дарог,</p>
<p>Дык шукай жа свае мэты,</p>
<p>А парогі –</p>
<p>Прэч з дарогі!</p>
<p>Ты паслухай: хай у полі</p>
<p>Роўна колейкі ідуць,</p>
<p>Няхай дзве струны, дзве долі</p>
<p>Песню ў згоднасці вядуць.</p>
<p>Пойдзем, вось, да нас у госці</p>
<p>Не цурайся нашай хаты.</p>
<p>А, для мамы і для таты</p>
<p>Многа будзе весялосці!</p>
<p> </p>
<p>С ы м о н</p>
<p>Я зайду да вас, Гануся!</p>
<p>Я найду к табе дарогу,</p>
<p>Я прыйду к твайму парогу –</p>
<p>Дом пабачу і вярнуся!</p>
<p>Залатыя твае слоўкі –</p>
<p>Мая песня ў час вандроўкі,</p>
<p>Ты як бы дала мне крылле,</p>
<p>Многа радасці дала,</p>
<p>І забудзе чарнабылле,</p>
<p>Краскі згледзеўшы, пчала.</p>
<p> </p>
<p>Г а н н а</p>
<p>Ну, то хоць на развітанне</p>
<p>Паіграй, Сымонка, мне,</p>
<p>Каб мінута расставання</p>
<p>Нам казала аб вясне. –</p>
<p>Слухаў ён, мацнеў душою,</p>
<p>Свет хацелася абняць,</p>
<p>На калені стаць прад ёю,</p>
<p>Ёй жыццё сваё аддаць.</p>
<p>І чароўна зыкаў хвалі</p>
<p>Паліліся, пацяклі,</p>
<p>А зязюлька кукавала</p>
<p>Ім аб радасцях зямлі.</p>
<p> </p>
<p> </p>
<p> </p>
<h3><a id="chapter20"></a>ЧАСТКА ЧАЦВЁРТАЯ</h3>
<p> </p>
<p> </p>
<h4><a id="chapter21"></a>I</h4>
<p> </p>
<p>Дрыжыць агонь, як смех крывавы,</p>
<p>Дрыжыць агонь у цьме густой,</p>
<p>У цьме варожай і пустой,</p>
<p>Як адбіццё даўнейшай славы,</p>
<p>І зліўся з мрокам дым бялявы</p>
<p>Над гэтай плямкай залатой.</p>
<p>Дрыжыць агонь, як песня жалю,</p>
<p>Дрыжыць агонь у цьме начной</p>
<p>Пад адзінокаю сасной,</p>
<p>Як плеск апошні рэчнай хвалі.</p>
<p>У мроку нікнуць сонна далі,</p>
<p>Крычыць сава ў цішы лясной.</p>
<p>Дрыжыць агонь, як плач прашчальны,</p>
<p>Дрыжыць агонь, забыты тут,</p>
<p>Скрозь мрок нямы, скрозь чорны мут,</p>
<p>Як звон жалобы пахавальны,</p>
<p>Як песні голас развітальны,</p>
<p>Як струн дрыгучых ціхі гуд.</p>
<p>Гарэў агонь, былі тут людзі,</p>
<p>Вянок плялі яму з галін.</p>
<p>Цяпер загас ён тут адзін,</p>
<p>І цёмна стала на тым грудзе.</p>
<p>Ніхто і ведаць-знаць не будзе</p>
<p>Яго апошніх тут гадзін.</p>
<p>Цянюе мрок, густы, як сіта,</p>
<p>На месцы тым, дзе быў агонь,</p>
<p>І вецер попел знёс на гонь,</p>
<p>Ад лесу дзьмухнуўшы сярдзіта.</p>
<p>І ўсё вакол у цьму спавіта:</p>
<p>Гарэў агонь – пагас агонь!</p>
<p> </p>
<p>Г а н н а</p>
<p>– Ну, мой мілы! хоць і цяжка,</p>
<p>Што ж? бывай здароў! бывай!</p>
<p>Чаму я, чаму не пташка:</p>
<p>Паляцела б я ў твой край.</p>
<p>Ну, хай будзе час прыўдалы</p>
<p>Долю добрую спаткаць,</p>
<p>Каб лёс гэты заняпалы</p>
<p>На лёс светлы памяняць.</p>
<p>Я ж у думках сваіх буду</p>
<p>Жычыць шчасцейка табе,</p>
<p>Каб яно спрыяла ўсюды,</p>
<p>Каб верх меў ты ў барацьбе.</p>
<p>Выйду я ў садок вішнёвы</p>
<p>Ясны месячык спытаць:</p>
<p>Дзе Сымонка? як здаровы?</p>
<p>Папрашу яго заслаць</p>
<p>Мой паклон і прывітанне.</p>
<p>Сам на месячык зірні,</p>
<p>А ў цяжэнькі час блукання</p>
<p>Ты наш дом успамяні.</p>
<p>Не забудзь жа нашай хаты</p>
<p>І мяне не забывай.</p>
<p>Ну... бывай!</p>
<p>Будзь шчаслівы, будзь багаты!</p>
<p> </p>
<p>С ы м о н</p>
<p>Так вось і ён, час развітання...</p>
<p>Бывай здаровенька!.. Бывай!</p>
<p>Бацьком паклон мой перадай...</p>
<p>Дык так – да новага спаткання!</p>
<p>І помні, Ганначка: ніколі</p>
<p>Я не забуду аб табе –</p>
<p>Ні ў светлы час, ні ў час нядолі,</p>
<p>Ні ў смутку, радасці, журбе!</p>
<p>Ты мне будзеш запамогай,</p>
<p>Сіл крыніцаю жывых.</p>
<p>Я табе злажу дарогай</p>
<p>Песню красак веснавых. –</p>
<p>Між зялёных нівак поля,</p>
<p>Дзе калоссем звісла жыта,</p>
<p>Бегла сцежачка сукрыта, –</p>
<p>Ты глядзеў туды, саколе!</p>
<p>Ходзіць ветрык на прыволлі,</p>
<p>Носіць шолах мнагадумны,</p>
<p>Бае казку лес разумны</p>
<p>Аб няясным аб раздоллі.</p>
<p>Ты глядзіш туды, саколе,</p>
<p>Дзе імкнецца бег пуцінкі.</p>
<p>Не відаць ужо дзяўчынкі –</p>
<p>Дзесь схавала яе поле.</p>
<p>Пахаджае ветрык вольны,</p>
<p>Нібы лічыць ён загоны...</p>
<p>Няма хустачкі чырвонай!</p>
<p>Стаў маркоцен прастор польны.</p>
<p>У бязмежным сінім доле</p>
<p>Віснуць хмаркі, бы пушынкі,</p>
<p>Сном паўднёвым спяць былінкі,</p>
<p>А ты, смуцішся, саколе...</p>
<p>У той час ён, як ніколі,</p>
<p>Боль расстання адчуваў,</p>
<p>І пустэляй стала поле,</p>
<p>Лес і гай з ім смуткаваў.</p>
<p>І пачула сэрца страту,</p>
<p>Як не чула ўжо даўно;</p>
<p>Ні па матцы, ні па брату</p>
<p>Так не смуціцца яно.</p>
<p>– Слухай, хлопча: што, каханы,</p>
<p>Ты тут робіш? – Зірк Сымон –</p>
<p>Госць прад ім неспадзяваны!</p>
<p>Спужан хлопец і здзіўлён.</p>
<p>Па абліччы – пан, не просты,</p>
<p>А з вялікіх, знаць, паноў –</p>
<p>І ў адзенні, так і ў росту,</p>
<p>Так і ў тоне самых слоў.</p>
<p>За плячыма – дубальтоўка,</p>
<p>І ладуннік ёй дадан,</p>
<p>А шырокі пояс лоўка</p>
<p>Аціскае крэпкі стан.</p>
<p>Боты спрытны, за калені,</p>
<p>Рог – бы чортава рабро.</p>
<p>Завяршала ўсё адзенне</p>
<p>Тое гордае пяро.</p>
<p>Вочы грозны і ўладарны,</p>
<p>Вусы – ворагам на страх,</p>
<p>А пры ім з найлепшай псярні</p>
<p>Псіна шворыцца ў нагах.</p>
<p>– А паведай мне, каханы,</p>
<p>Хто тут граў? – пытае пан,</p>
<p>Чарнавусы, надзіманы,</p>
<p>Шыты золатам жупан.</p>
<p>Што сказаць на запытанне?</p>
<p>Ну, які тут даць адказ?</p>
<p>Вось спатканне, дык спатканне!</p>
<p>У бяду ўляціш якраз.</p>
<p>Хлопец топчацца і мнецца,</p>
<p>А нарэшце прызнаецца:</p>
<p>– Я! – На рамень хлапчука</p>
<p>Тая панская рука,</p>
<p>Тая белая кладзецца.</p>
<p>– Гэта ты граў? ты, каханы? –</p>
<p>Хлопцу ў вочы пан зірнуў –</p>
<p>Нібы пан той і рахманы,</p>
<p>Хоць вачыма нейк бліснуў.</p>
<p>– А ты хто ж такі, каханку?</p>
<p>– Я – вандроўнік... Ну, жабрак.</p>
<p>Я хаджу ад ганка к ганку;</p>
<p>Хто дасць хлеба, хто траяк.</p>
<p>– Ага, так... Ну, ходзь за мною! –</p>
<p>Зрушыў пан, у лес ідзе,</p>
<p>А за ім Сымон ступою.</p>
<p>Лес штось ціхенька гудзе.</p>
<p>Хлопец мысліць сам з сабою:</p>
<p>«Куды ж ён мяне вядзе?</p>
<p>Што рабіць са мною будзе?»</p>
<p>І глядзіць у лес хлапчук.</p>
<p>Пан спыняецца на грудзе,</p>
<p>Стрэльбу вешае на сук.</p>
<p>Хлопцу страшна і цікава:</p>
<p>Што замысліў гэты пан,</p>
<p>Гэта доўгая халява,</p>
<p>Шыты золатам жупан?</p>
<p>Пан узяў рог пакручасты,</p>
<p>Пазалочаны, блішчасты,</p>
<p>Важна выставіў нагу,</p>
<p>Галаву крыху адкінуў</p>
<p>Ды расправіў грудзі, спіну</p>
<p>І ў ражок той – тру-гу-гу!</p>
<p>І пабегла гучна рэха</p>
<p>Ад сасонкі да дубка</p>
<p>І замерла тонкім смехам,</p>
<p>Мяккім покатам клубка.</p>
<p>Чуць заціхлі гукі ў лесе,</p>
<p>Як ім голасна ў адказ</p>
<p>Рог дрыгучы раз-параз</p>
<p>Загрымеў у тым навесе,</p>
<p>Дзе суччо развесіў вяз.</p>
<p>А дзесь збоку, яшчэ далей,</p>
<p>Грае гучная труба,</p>
<p>Нібы срэбранаю хваляй</p>
<p>З гушчару плыве журба.</p>
<p>Пераводзіць хлопец вочы</p>
<p>То на пана, то ў гушчар,</p>
<p>Дзе ражок, труба якоча.</p>
<p>Што рабіць з ім пан тут хоча?</p>
<p>Ён, відаць, тут гаспадар...</p>
<p>Вось праява негадана,</p>
<p>Не чакаў такіх навін!</p>
<p>Ці не зызнуць лепш ад пана,</p>
<p>Покі ён стаіць адзін?</p>
<p>Вось джагнуць разок-два лоўка</p>
<p>Ды ў кусты пісаць вузлы!</p>
<p>Але ў пана – дубальтоўка</p>
<p>Дый сабака, можа, злы.</p>
<p>Не, брат, позна: валяць з лесу</p>
<p>Два паны і леснікі,</p>
<p>Уцякаць тут не з рукі –</p>
<p>Няма сэнсу, інтарэсу.</p>
<p>Пан прысеў на пень дубовы</p>
<p>І чакае тут паноў.</p>
<p>Ён падняў на хлопца бровы,</p>
<p>Вочы бліснулі нейк зноў.</p>
<p>– Проша сядаць тут, панове! –</p>
<p>Кажа пан у панскай мове,</p>
<p>Як прыйшлі сюды паны:</p>
<p>– Я злавіў у той дуброве</p>
<p>Штуку добрай дзічыны. –</p>
<p>На Сымона, як на дзіва,</p>
<p>Пан паказвае паном,</p>
<p>А Сымон стаіць маўкліва –</p>
<p>Знаць, не трапіць у свой дом...</p>
<p>Ой, пан нешта замышляе,</p>
<p>Закід робячы дзіўны!..</p>
<p>А мо добры лёс трапляе?</p>
<p>Дапамогуць тут паны?</p>
<p>Ён гадае так і гэтак</p>
<p>Ды глядзіць у гушчарняк,</p>
<p>Як ваўчок, як той аблетак,</p>
<p>Ды не вырвацца ніяк.</p>
<p>– А ну, хлопча, мой каханы,</p>
<p>Паіграй, як ты іграў! –</p>
<p>Хлопец злёгку задрыжаў</p>
<p>І ўзяў скрыпку паслухмяна;</p>
<p>Струны звонкія наладзіў,</p>
<p>Раз-другі смычком правёў</p>
<p>І аддаўся ўвесь абладзе,</p>
<p>Чарам струнных галасоў.</p>
<p>Льюцца гукі ў леснай цішы</p>
<p>Срэбраплынным ручайком;</p>
<p>Лес замёр, стаіць, не дыша,</p>
<p>Не варушачы лістком;</p>
<p>Прыпынілі спевы птушкі –</p>
<p>Скрыпцы ім не ўзяць у тон;</p>
<p>Толькі пчолкі, чмель і мушкі</p>
<p>Далучаюць сюды звон.</p>
<p>Ён іграў аб тым спатканні,</p>
<p>Аб дзяўчынцы яснавокай,</p>
<p>Волі вольнай і шырокай,</p>
<p>Аб сваім іграў блуканні</p>
<p>І аб долі адзінокай;</p>
<p>Ён іграў аб родным дому,</p>
<p>Аб жыцці сваім бязлетным,</p>
<p>Аб імкненні тым сусветным,</p>
<p>Што чуваць у буры, грому,</p>
<p>І стаялі нерухліва</p>
<p>І паны і леснікі;</p>
<p>Вусы пан спусціў маўкліва,</p>
<p>Іх пакусваў канчукі.</p>
<p>– Дасканала, дасканала!</p>
<p>Вось дзе талент захаван!..</p>
<p>Але здольнасць, якіх мала! –</p>
<p>Адгукнуўся адзін пан;</p>
<p>А другі маўчаў здзіўлёна</p>
<p>Ды ўсхапіўся сакалом</p>
<p>І трактуе ён Сымона</p>
<p>Белым срэбраным рублём.</p>
<p>А пан першы, пан вусаты,</p>
<p>Да музыкі кажа так:</p>
<p>– Ну, каханы мой хлапак,</p>
<p>На жупан ты зменіш латы,</p>
<p>І ты болей не жабрак;</p>
<p>Ты ж рабі, што загадаюць, –</p>
<p>Я бяру цябе ў свой двор! –</p>
<p>Пан гаворыць, вагу маюць,</p>
<p>Чэшуць словы, як тапор.</p>
<p>Смутна ў лесе, нібы чары</p>
<p>Напусцілі тут паны.</p>
<p>Дзе ж лятункі? Дзе вы, мары?</p>
<p>Адабралі ўсё яны.</p>
<p>Мільгатнуўся вобраз Ганны,</p>
<p>Такі родны і жаданы.</p>
<p>І чаму ён не йшоў з ёю?</p>
<p>А цяпер гадай, бядуй...</p>
<p>Хлопца штурхнуў хтось рукою –</p>
<p>«Руку, галган, пацалуй!»</p>
<p> </p>
<p>___________</p>
<p> </p>
<p>Шыі выгнуўшы дугою,</p>
<p>Дружна коні дол сякуць,</p>
<p>Толькі пыл курыць трубою,</p>
<p>Насустрэч палі бягуць,</p>
<p>Адзінокія курганы,</p>
<p>Вёскі, фольваркі, крыжы,</p>
<p>Лес, смугою чуць засланы,</p>
<p>Сіняй далі рубяжы...</p>
<p>Эх, дарога! Як прыемна</p>
<p>На арлох тваіх ляцець,</p>
<p>Не гадаць-бажаць дарэмна,</p>
<p>Думак клопату не мець,</p>
<p>А сказаць: «Э, будзь, што будзе!»</p>
<p>І не думаць ні аб чым,</p>
<p>Толькі чуць, як лёгка грудзі</p>
<p>Дышуць полем веснавым,</p>
<p>А ў разлогах аксамітаў</p>
<p>Дрэвы пышныя ўстаюць,</p>
<p>І дрыготка хвалі жыта</p>
<p>Плыўкадымныя бягуць...</p>
<p>Першы раз скрыпач убогі</p>
<p>Зведаў гожасць той язды...</p>
<p>Эх, дарогі! Эх, дарогі!</p>
<p>Вы куды йдзяце? Куды?</p>
<p> </p>
<p> </p>
<h4><a id="chapter22"></a>II</h4>
<p> </p>
<p>– Унь і замак, бачыш? вежы! –</p>
<p>Пугаўём махнуў хурман: –</p>
<p>А вось тут быў лог мядзведжы,</p>
<p>Дзікі тут хадзіў кабан,</p>
<p>Тут пладзіліся і сарны,</p>
<p>Тут вадзіліся зубры...</p>
<p>Эх, бары былі, бары!</p>
<p>Але й ім прыйшоў час марны, –</p>
<p>І ўздыхнуў хурман стары.</p>
<p>Можа ўспомніў век пражыты,</p>
<p>Маладыя свае дні,</p>
<p>Вечар, мрокам апавіты,</p>
<p>Жыцця зніклыя агні.</p>
<p>– Гэй вы, конікі малыя,</p>
<p>Сакалы мае ўдалыя!</p>
<p>Што прысталі? –</p>
<p>Лейцы ён падцяў, махнуў...</p>
<p>Коні шыі заламалі,</p>
<p>Бы агонь іх жахануў,</p>
<p>І панеслі! Брычка скача,</p>
<p>Мякка бубенцы звіняць...</p>
<p>Ці не песня ў іх бядача,</p>
<p>Доля горкая чуваць?</p>
<p>А Сымон глядзіць на вежы</p>
<p>І на гэты замкаў пых...</p>
<p>Эх, чужыя гэта межы!</p>
<p>Не для іх ён, не для іх!</p>
<p>Але трохі і цікава,</p>
<p>Хоць нагледзіцца ўсяго,</p>
<p>Калі ж кепска будзе справа,</p>
<p>Хто ўтрымае там яго?</p>
<p>А дзянёк у цішы-разважанні</p>
<p>На спакой адыходзіць павольна;</p>
<p>Задуменне ляжыць у блісканні,</p>
<p>Як той усмех апошні расстання,</p>
<p>Як той погляд кахання супольны.</p>
<p>І вялікі ж дзянёк у прыгодзе!</p>
<p>Надарыў ён Сымонку багата:</p>
<p>Эх, дзе раніца тая зачата!</p>
<p>Эх, дзе поўдзень прайшоў, яго свята!</p>
<p>Эх, дзе вечарам з думкамі ходзіць!</p>
<p>А на замку пазалота</p>
<p>Грае ў чырвані, гарыць.</p>
<p>А галота... Дзе ж галота?</p>
<p>Сланяецца каля плота,</p>
<p>У гразі яна ляжыць!</p>
<p>Мрок ачнуўся, скулься глянуў,</p>
<p>І пасунуўся рупліва</p>
<p>З таго лесу праз паляну</p>
<p>Насустрэч якраз туману,</p>
<p>Што з нізіны ўстаў маўкліва,</p>
<p>Слепавочна, баязліва.</p>
<p>Мрок няветлы і зацяты</p>
<p>Жмурыць вочы з-пад карэння,</p>
<p>Уздымае хіб кудлаты,</p>
<p>Па палёх раняе латы</p>
<p>І край неба тчэ ў суценне,</p>
<p>Каб развесіць свае шаты.</p>
<p>Хмаркі, неба, лес, зямліца, –</p>
<p>Усё сціхла, зорыць чутка:</p>
<p>Штось замысліў мрок-сляпіца!</p>
<p>З горак сходзіць багравіца,</p>
<p>Дзесь галосіць-плача дудка, –</p>
<p>Будзе сцішна, будзе жудка,</p>
<p>Калі зляжа ноч-чарніца!</p>
<p>Замак грозны і варожы,</p>
<p>Так пануры яго вежы:</p>
<p>І хоць ён здалёк пахожы</p>
<p>На царкву, касцёл, «дом Божы»,</p>
<p>Ды з залочанай адзежы</p>
<p>Вее чымся злым і рэжа,</p>
<p>Коле вочы ў падарожжы.</p>
<p>Блеск у вокнах – смех фальшывы,</p>
<p>Ён не вабіць, ён не грэе;</p>
<p>Тыя вокны – вочы змея.</p>
<p>Пазірае замак скрыва,</p>
<p>І ён душыць, гне маўкліва.</p>
<p>«Куды ж еду? Дзе ж я? дзе я?» –</p>
<p>Хлопец думае тужліва.</p>
<p>Вось гара. Прыціхлі коні,</p>
<p>Колы рэжуцца ў пясок,</p>
<p>А з гары, як на далоні,</p>
<p>Разам выплыў гарадок</p>
<p>З яго цэрквамі, дамамі</p>
<p>Розных постацей, ладоў,</p>
<p>З мураванымі сцянамі,</p>
<p>З яго купамі садоў,</p>
<p>Вязаў пышных, паўнацелых,</p>
<p>Ліп разложыста-густых</p>
<p>І крыжоў, даўно збуцвелых</p>
<p>На магільніках старых.</p>
<p>Захад счырвана-ружовы;</p>
<p>Дзень пахованы ўжо ім,</p>
<p>Бы замерлі яго словы</p>
<p>На крыжы, на залатым.</p>
<p>І страх нейкі беспрычынны</p>
<p>Душу хлопчыка абняў.</p>
<p>Бы ён руку самачынна</p>
<p>На той горад падымаў.</p>
<p>Ці ж яму, палёў дзіцяці,</p>
<p>Сыну лесу і дарог,</p>
<p>На дарозе панскай стаці,</p>
<p>Жыць у замку, гарадох?</p>
<p>І ў Сымонкі прад вачыма</p>
<p>Ўсталі родныя куты,</p>
<p>Хата бацькава, радзіма,</p>
<p>Грушы дзікія, платы...</p>
<p>І якая гэта доля –</p>
<p>Ласкі мацеры не знаць,</p>
<p>Казкі, песні свайго поля:</p>
<p>На чужыя памяняць?!</p>
<p>Дык не век быць пад прыгонам:</p>
<p>Ён на свой лад зажыве –</p>
<p>Думкі ёсць у галаве –</p>
<p>Не жартуйце ж вы з Сымонам!</p>
<p>А тым часам коні гулка</p>
<p>Б'юць па бруку капытом.</p>
<p>Вось масточак і рачулка</p>
<p>З сітняком і чаратом.</p>
<p>Ідуць домікі радамі</p>
<p>З аканіцамі, садамі,</p>
<p>Каля вокан геаргіні,</p>
<p>Ружы кусцікі і мак</p>
<p>І гарошак бледна-сіні</p>
<p>Між тых красак, бы прымак.</p>
<p>А там, далей, камяніцы,</p>
<p>Рынак, крамы, пустыры,</p>
<p>Манастыр, касцёл, капліца,</p>
<p>І муры, муры, муры...</p>
<p>Ад касцёла іх дарога</p>
<p>Убок крута павярнула,</p>
<p>На падмурку мільгатнула</p>
<p>Постаць нейкага святога</p>
<p>У сутане, рукі ўздзеты,</p>
<p>Вочы ўзведзены кудысь,</p>
<p>Бы за грэшны замак гэты</p>
<p>Шле малітвы ён увысь.</p>
<p>Перад імі, як талерка,</p>
<p>Ціха кругліцца, блішчыць,</p>
<p>Ззяе возера-люстэрка,</p>
<p>А над возерам стаіць</p>
<p>Замак грозны, замак хмуры;</p>
<p>Валы, бойніцы відаць,</p>
<p>Непрытульна і панура</p>
<p>Сцены гэтыя глядзяць.</p>
<p>Замак меў адну дарогу –</p>
<p>Вузкі насып між вады.</p>
<p>«Тут не выйдзеш, як з астрогу…</p>
<p>Эх, куды папаў! Куды!» –</p>
<p>Так Сымонка сам з сабою,</p>
<p>К замку едучы, гадаў,</p>
<p>Нейкім страхам і жудою</p>
<p>Гэты замак патыхаў.</p>
<p>Вось і ўезд у двор замковы –</p>
<p>У мурох нібы нара;</p>
<p>Гучна стукаюць падковы,</p>
<p>Бы дае тут знаць гара,</p>
<p>Што сюды хтось уязджае –</p>
<p>Госць няпрошаны, чужы.</p>
<p>Вось збяжыцца стража злая!</p>
<p>Калі вораг ты – дрыжы!</p>
<p>Але зараз ціха стала,</p>
<p>Грук замёр ад капытоў.</p>
<p>А ноч косы расплятае,</p>
<p>Мрок вылазіць з-за кустоў</p>
<p>І на ліпы воўну сцеле,</p>
<p>Іх мяняючы абрыс, –</p>
<p>Нібы з прасніцы кудзеля,</p>
<p>Голькі спушчаны наніз.</p>
<p>Ціха ў замку і нялюдна,</p>
<p>Бы ён вымер, бы пусты.</p>
<p>Сном заснуўшы неабудна,</p>
<p>Як той волат закляты.</p>
<p>Ды дарожкі ўсе ў парадку</p>
<p>І праведзены пад шнур,</p>
<p>Гожы клумбачкі і градкі</p>
<p>Розных выглядаў-фігур,</p>
<p>І такі йдзе дух пахучы,</p>
<p>Чуць-чуць ветрык патыхне,</p>
<p>А там дзесь у старане</p>
<p>То патухне, то мільгне</p>
<p>Нейкі блеск, агонь бягучы..</p>
<p>Дзіўна ўсё пад гэтым мрокам!..</p>
<p>Без канца вялікі двор –</p>
<p>Не акінуць яго вокам,</p>
<p>Шырыня, разгон, прастор!</p>
<p>Брычка двойчы павярнула,</p>
<p>Тры ўжо мосцікі мінула</p>
<p>І спынілася – канец!</p>
<p>– Ну, пабудзь жа тут, хлапец!</p>
<p>Я на момант невялічкі</p>
<p>У кантору забягу –</p>
<p>Яна там, унь, на рагу –</p>
<p>Ліст аддам! – Хурман злез з брычкі,</p>
<p>Ідзе, ногі распраўляе,</p>
<p>Бо дарога ж не малая.</p>
<p>Хлопцу ж сцішна з непрывычкі.</p>
<p>Знік хурман у сутуненні,</p>
<p>І заціхлі яго крокі,</p>
<p>А Сымонка, адзінокі,</p>
<p>Ловіць зыкі ў натужэнні,</p>
<p>Ды ўсё ціха. Дзесь блізютка</p>
<p>Прамільгнуў кажан вушасты,</p>
<p>У кустох лісток зашастаў,</p>
<p>Нешта піскнула ціхутка,</p>
<p>Тыя ж дрэвы, нібы зданні,</p>
<p>Пазіраюць грозна-строга,</p>
<p>Бы цікуюць на малога</p>
<p>У маўклівым разважанні.</p>
<p>Тут знаёмы толькі зоры</p>
<p>І прыветны з ім, лагодны;</p>
<p>Той жа вобраз мілы, родны,</p>
<p>Той жа блеск іх у прасторы...</p>
<p>Ша, ідуць! Замёр хлапчына:</p>
<p>Глуха тухкае хурман,</p>
<p>А за ім ідзе мужчына,</p>
<p>Незнаёмы нейкі пан.</p>
<p>– Ну,– сказаў хурман: – злазь, сынку!</p>
<p>Тут табе і хлеб і дом.</p>
<p>Дык служы ж цяпер паном!</p>
<p>Што ж? у добрую часінку! –</p>
<p>І спытаўся пан замковы:</p>
<p>– Гэта ён музыка й ёсць?</p>
<p>– Ён, ён самы, ягамосць;</p>
<p>Ну, сынок, бывай здаровы! –</p>
<p>Злез Сымонка і са скрыпкай</p>
<p>За «ягомасцем» ідзе.</p>
<p>Пан-ягомасць паліць піпку,</p>
<p>Сам сабе пад нос гудзе;</p>
<p>А калёсы мерным стукам,</p>
<p>Коні гучным капытом</p>
<p>Адклікаюцца адгукам,</p>
<p>Як апошнім тым звяном,</p>
<p>Што злучала хлопца з полем</p>
<p>І з прасторамі лугоў...</p>
<p>Зашчымела сэрца болем:</p>
<p>Зноў чыясь чужая воля,</p>
<p>Ўлада новых абцугоў!</p>
<p>Колькі крокаў шлі маўкліва,</p>
<p>Потым пан пачаў пытаць</p>
<p>З насмяханнем і жартліва,</p>
<p>Дзе вучыўся хлопец граць,</p>
<p>Як натрапіў ён на князя,</p>
<p>Як дабіўся ласкі там</p>
<p>(Ды яму ва ўсякім разе</p>
<p>Трэба помніць, што ён – хам).</p>
<p>І з сабою пан мармоча:</p>
<p>«Ну, пабачым, што за жог,</p>
<p>Як ён заўтра засвяргоча</p>
<p>І капусту і гарох».</p>
<p>Хлопец толькі гляне скосу.</p>
<p>Ой, відаць, нягодны, гад!</p>
<p>Хоць цяпер бяжы назад,</p>
<p>Але сціхнуў шум калёсаў.</p>
<p>Ён адзін тут з гэтым панам.</p>
<p>І куды ён завядзе?</p>
<p>Лепш памерці пад парканам,</p>
<p>Чым служыць такой брыдзе.</p>
<p>Але йдзе за ім пакорна,</p>
<p>Штось заныла на душы.</p>
<p>Як і ночка, думкі чорны,</p>
<p>Толькі зорачкі ў вышы</p>
<p>Над панурым замкам ззяюць,</p>
<p>Блеск іх ветла так дрыжыць;</p>
<p>Зоркі хлопцу спагадаюць.</p>
<p>Ну, што ж? трэба тут пажыць.</p>
<p>Вось і домік мураваны</p>
<p>Выплыў раптам з-за раслін.</p>
<p>– Ну, Шапен ты калашманы,</p>
<p>Ты тут будзеш не адзін:</p>
<p>Там пры кухні жывуць «людзі»,</p>
<p>Як і ты, усе яны;</p>
<p>Там прыпынак табе будзе.</p>
<p>Заўтра знімем лахманы.</p>
<p>Там і ложак ёсць свабодны,</p>
<p>Раздзявайся, спі ўсю ноч;</p>
<p>Калі ж часам ты галодны,</p>
<p>Дык на кухню сам заскоч. –</p>
<p>Адчыніў Сымонка дзверы</p>
<p>І адразу крок спыніў:</p>
<p>Такой чыстае кватэры</p>
<p>Ён не бачыў і не сніў.</p>
<p>Ну, зусім пакой! прасторны,</p>
<p>Светлы, чыста пабялян,</p>
<p>Ніжай столі пасак чорны,</p>
<p>Мусіць пальцам правёў пан!</p>
<p>На адной сцяне рысункі –</p>
<p>Хтось наклеіў іх з газет –</p>
<p>Роўна цягнуцца, як стрункі,</p>
<p>То – не рабінаў партрэт, –</p>
<p>Не пакой таго зладзюгі!</p>
<p>Воч не зводзіць ён з сцяны:</p>
<p>Калі так жывуць тут слугі,</p>
<p>То ўжо як жывуць паны?!</p>
<p> </p>
<p> </p>
<h4><a id="chapter23"></a>III</h4>
<p> </p>
<p>Абудзіўся хлопец рана.</p>
<p>Ён не спіць ужо даўно;</p>
<p>Промень сонца з-за каштана</p>
<p>Зазірнуў яму ў акно.</p>
<p>Сонца ўсюды ходзіць з ласкай,</p>
<p>Сонца свеціць роўна ўсім;</p>
<p>Сонца – радасць, сонца – казка,</p>
<p>Што зганяе з сэрца дым.</p>
<p>У Сымонкі думак многа,</p>
<p>Не запішаш нават іх,</p>
<p>У іх ёсць свая дарога,</p>
<p>Сцежак тысяча крывых!</p>
<p>Перадумаў ён нямала,</p>
<p>Многа ўспомніў тут чаго,</p>
<p>І пытанне вось займала:</p>
<p>Што патрэбуюць з яго?</p>
<p>Тут усе яму чужыя,</p>
<p>І ён тут усім чужы,</p>
<p>Толькі кухар таўсташыі</p>
<p>З ім бы трошкі падружыў,</p>
<p>Хоць прамовіў хлопцу слова,</p>
<p>Хай сабе на свой фасон.</p>
<p>Тут усё для хлопца нова,</p>
<p>Як бы сніць ён нейкі сон.</p>
<p>А мо гэта і ёсць зданне,</p>
<p>І ўсё знікне, як туман?</p>
<p>Аж тут зараз па сняданні</p>
<p>Заклікае хлопца пан</p>
<p>Учарашні, пан Галыга,</p>
<p>Ды куслівы ж ён, псялыга!</p>
<p>– Ну! музыка саматужны,</p>
<p>Пакажыся, што за «грач».–</p>
<p>Жарты, смех пранёсся дружны.</p>
<p>– Стасю, Вітак, Ян! пабач,</p>
<p>Што за сурдут адмысловы</p>
<p>Або майткі!.. Як се маш,</p>
<p>Пан вяльможны, краль замковы!</p>
<p>Нашу просьбу, пан, заўваж! –</p>
<p>Так сустрэлі там Сымона</p>
<p>Хлапчукі і гэты пан,</p>
<p>Бы прыбілася варона</p>
<p>Ў лебядзіны панскі стан.</p>
<p>І які з яго музыка?</p>
<p>Што за «фацата» знайшлі?</p>
<p>І ці можа быць вяліка</p>
<p>Вартасць з гэтакага лыка,</p>
<p>Сына торбы і зямлі?</p>
<p>Ды Сымон не паддаецца,</p>
<p>Скрыпку ён сваю бярэ, –</p>
<p>Струнны звон чароўна льецца,</p>
<p>То дужае ён, то мрэ.</p>
<p>Адгукнуліся пакоі,</p>
<p>Падхапілі гожы зык;</p>
<p>Спалі жартаў тых настроі,</p>
<p>Прыкусілі ўсе язык.</p>
<p>А Сымон іграе-творыць,</p>
<p>Ён забыўся, ён не тут,</p>
<p>З ім цяпер той лес гаворыць,</p>
<p>А там вочкі чыесь зораць,</p>
<p>Разліваюць нейкі цуд</p>
<p>І вяселяць струнны гуд,</p>
<p>Адчыняюць ім прасторы.</p>
<p>То не музыка – натхненне,</p>
<p>Сэрца жар, агонь душы,</p>
<p>Златаіскрае імкненне,</p>
<p>Песня зорнае вышы.</p>
<p>Пан Галыга збіты з тропу,</p>
<p>І не верыць ён вушам,</p>
<p>Ён вачэй не зводзіць з «хлопа»,</p>
<p>Чарам тым паддаўся сам.</p>
<p>– Гм! цікава!.. Ну, здзіўленне!</p>
<p>Але тэхнікі ёсць брак...</p>
<p>Гм! праўдзівы ты мастак! –</p>
<p>Пан сказаў у заключэнне.</p>
<p>Ён музыкам быў у замку,</p>
<p>Капельмайстра меў пасад.</p>
<p>– Ты, відаць, хлапчына цямкі,</p>
<p>А цяпер такі загад:</p>
<p>Я зайграю на раялі,</p>
<p>А ты ўтор мне падбяры, –</p>
<p>Вочкі ў хлопца забліскалі,</p>
<p>Слухаў ён хвілінкі тры,</p>
<p>Потым зразу ў тон цаляе,</p>
<p>Падбірае гэты ўтор,</p>
<p>Тахт ні разу не губляе, –</p>
<p>Смеласць чуецца, прастор.</p>
<p>– Маладзец! – сказаў Галыга:</p>
<p>А ты граматны ці не?</p>
<p>– Дзе ж было вучыцца мне?</p>
<p>Абмінула мяне кніга! –</p>
<p>Хлопец кажа ў засмучэнні...</p>
<p>– А што гэта вось, панок?</p>
<p>– Гэта? нотавы станок...</p>
<p>Але, хлопча, без вучэння</p>
<p>Пуста будзе тлумачэнне.</p>
<p>Гэта ёсць такое поле,</p>
<p>Дзе арэ, але не плуг,</p>
<p>Дзе скародзяць, ды не ролі,</p>
<p>Дзе сявец, ды не пастух,</p>
<p>І ён сее не насенне:</p>
<p>Тут пакінуў след натхнення</p>
<p>Іншы сейбіт – творчы дух.</p>
<p>А збірае гэта жніва, –</p>
<p>Зазначае пан пыхліва, –</p>
<p>Той, хто ведае навукі.</p>
<p>Слухай вось, глядзі, малы! –</p>
<p>На раяль кладзе пан рукі,</p>
<p>І марш грымнуў удалы.</p>
<p>Льюцца гукі гучна, бурна,</p>
<p>Віхрам кружацца-плывуць,</p>
<p>Выкрунтасіста-бравурна,</p>
<p>Аж паветра тое рвуць.</p>
<p>– Чуў, што ў знаках тых замкнёна?</p>
<p>Бач, як ноты ажылі! –</p>
<p>А Сымон глядзіць здзіўлёна</p>
<p>І не чуе той зямлі.</p>
<p>Вось дзівота, дык дзівота!</p>
<p>У пыл зражаны Сымон;</p>
<p>То на пана, то на ноты</p>
<p>Пераводзіць вочы ён.</p>
<p>Ну, ці ж гэта не здзіўленне?</p>
<p>Гукі робяць там сляды!</p>
<p>А той пан у здаваленні</p>
<p>Вус пакручвае руды.</p>
<p>– Ну, што скажаш? – Ой, паночку!</p>
<p>Я хацеў бы ведаць ноты...</p>
<p>Пашкадуй мае цямноты:</p>
<p>Навучы, скінь з мяне ночку,</p>
<p>Каб і я мог чытаць кнігі</p>
<p>І па нотах граць, як пан! –</p>
<p>Хлопец гне прад ім свой стан,</p>
<p>Не шкадуе той фатыгі.</p>
<p>Пан Галыга ўставіў вочы,</p>
<p>Нібы крануты быў ён. –</p>
<p>Гм, вучыцца ты ахвочы! –</p>
<p>Сам цяпер ён быў здзіўлён...</p>
<p>– Ну, ты вольны... там пабачым...</p>
<p>Ідзі ў сад сабе гуляй,</p>
<p>Але, хлопча, памятай, –</p>
<p>Помні ты свой лёс жабрачы! –</p>
<p>Выйшаў хлопец на дзядзінец,</p>
<p>Ясны дзень... Багацце, пых,</p>
<p>А ён тут адзін, чужынец,</p>
<p>Ён адзін сярод чужых.</p>
<p>А ў душы бы вір віруе,</p>
<p>Новы свет устаў прад ім;</p>
<p>Ён так горне, так чаруе</p>
<p>Новым выглядам сваім.</p>
<p>Уваччу ўсё тыя ноты,</p>
<p>Кропкі, хвосцікі, кручкі...</p>
<p>Ох, як многа ў ім ахвоты</p>
<p>Расчытаць тыя значкі!</p>
<p>Як жа выканаць жаданне?</p>
<p>Як заслону тую зняць,</p>
<p>Што хавае свет пазнання,</p>
<p>Як заклятая пячаць?</p>
<p>А тут, што ні крок, то дзіва,</p>
<p>Нібы баечны то кут!</p>
<p>Хлопец стаў, глядзіць маўкліва –</p>
<p>Хараство, багацце, цуд!</p>
<p>А той замак – ух, махіна!</p>
<p>Мур адзін наводзіць страх,</p>
<p>І няветла яго міна;</p>
<p>Перад ім ты – муха, прах!</p>
<p>Страшны замак, цяжкі, грозны,</p>
<p>Пара вежаў, як адна,</p>
<p>А навокал роў глыбозны,</p>
<p>І не згледзіш яго дна.</p>
<p>Колькі ж трэба было працы,</p>
<p>Каб тут вырасла гара?</p>
<p>Хто дбаў князю на палацы?</p>
<p>Хто назнёс яму дабра?</p>
<p>Хто выводзіў тыя вежы?</p>
<p>Хто той замак будаваў?</p>
<p>Златаблескія адзежы</p>
<p>Хто для сцен яго саткаў?</p>
<p>Чые рукі з мазалямі</p>
<p>Тут зняслі свае дары?</p>
<p>Потам, кроўю і слязамі</p>
<p>Сцамантованы муры!</p>
<p>Колькі роскашы – страхоцце!</p>
<p>А нашто яна? Каму?</p>
<p>На сваё зірнуў лахмоцце, –</p>
<p>Чаму стала так? Чаму?</p>
<p>І гарчэча-адчуванне</p>
<p>У ім кідае свой мут.</p>
<p>І ўстае ў душы пытанне:</p>
<p>«А дзе ж тая праўда тут?»</p>
<p>Ім – усё, а нам – нічога,</p>
<p>Адным жыць да панаваць,</p>
<p>А другім – адна дарога:</p>
<p>Сваё жыцце марнаваць!..</p>
<p>Не, не добра тут, журботна,</p>
<p>І нейк воража-маркотна.</p>
<p>Ён ад замка ідзе ўлева.</p>
<p>Парк. У парку весялей,</p>
<p>І прыветней і святлей;</p>
<p>Там гуторыць з дрэвам дрэва,</p>
<p>Між іх чуешся смялей.</p>
<p>А дарожак тых як многа!</p>
<p>І раўнюсенькі ж яны!</p>
<p>Слаўна тут, няма нікога,</p>
<p>Толькі спеў чуваць дзіўны.</p>
<p>Ён прыслухаўся – гудзенне,</p>
<p>Мяккі звон і роўны шум,</p>
<p>Сугалоснае злучэнне</p>
<p>Невыразных песень-дум.</p>
<p>Ён успомніў ноты, пана</p>
<p>І мелодыі ў знаках,</p>
<p>Ці не тут пясняр нязнаны</p>
<p>Ноты склаў у тых лістках?</p>
<p>Ён паслухаў: у гайданні</p>
<p>Гэтых голек спеў чуваць...</p>
<p>Зноў гарыць у ім жаданне</p>
<p>Мудрасць кніжную пазнаць.</p>
<p>О, які б ён быў шчаслівы,</p>
<p>Каб меў мудрасці той ніць!</p>
<p>Ён пайшоў бы ў свет маўклівы</p>
<p>Людзям вочы адчыніць...</p>
<p>Слаўна ў парку! А там, далей,</p>
<p>Лесу кудзерка відна.</p>
<p>Збоку хвоя – краля-краляй,</p>
<p>Так купчаста-зеляна!</p>
<p>Прыпыніўся пад той хвояй,</p>
<p>Лес успомніўся другі,</p>
<p>Лес далёкі, дарагі.</p>
<p>У тым лесе – яны двое.</p>
<p>Была рада так Ганулька!</p>
<p>Дрозд спяваў на ўсе лады,</p>
<p>Кукавала штось зязюлька,</p>
<p>Мо лічыла ім гады.</p>
<p>Ды якія? хто згадае?</p>
<p>Варажыла, ды пра што?</p>
<p>Эх, вясна ты маладая!</p>
<p>Хто не ведаў цябе, хто?</p>
<p>Заглядала ціш лясная</p>
<p>На льняныя дзве касы...</p>
<p>Толькі ён да сонца знае</p>
<p>Гэтых спеваў галасы.</p>
<p>І знайсці ён хоча слова,</p>
<p>Многа слоў, і слоў жывых,</p>
<p>Каб тых гукаў сэнс і мова</p>
<p>Ясна выліліся ў іх.</p>
<p>Бліснуць у бяздонні вячэрнія зоры,</p>
<p>Зямлю чуць авее таемная ціша, –</p>
<p>Імя тваё ў сэрцы мне думка напіша,</p>
<p>Імя тваё скажуць мне тыя прасторы,</p>
<p>Дзе срэбраны серп пазірае са ўзвышша,</p>
<p>І вочы твае мне паказваюць зоры.</p>
<p>Калі ясным ранкам адвечнае сонца</p>
<p>Запаліць у росах мільёны вясёлак, –</p>
<p>Я чую твой голас у шолаху зёлак,</p>
<p>Я чую твой голас у спевах бясконцых</p>
<p>Травы прыбярэжнай, дзе мыецца золак,</p>
<p>І усмех твой ясны адсвечвае сонцам.</p>
<p>І поўдзень, і вечар, і ззянне дзянніцы,</p>
<p>Прасторы надзем'я, ружовыя далі, –</p>
<p>У моманце кожным сустрэчанай хвалі</p>
<p>Пакінуў мне вобраз твой след бліскавіцы;</p>
<p>З табою я ў шчасці, з табою і ў жалі,</p>
<p>Ты ўсюды мне ззяеш блісканнем дзянніцы.</p>
<p>Ты – мая радасць, маё летуценне,</p>
<p>Ты – песня натхнення,</p>
<p>Ты – зорак блісканне,</p>
<p>Ты – голас світання,</p>
<p>Ты – краскавых струн дрыгаценне;</p>
<p>Ты – водгук сэрца, душы парыванне,</p>
<p>Ты – выплыванне</p>
<p>Вясёлкі агністай,</p>
<p>Ты – блеск прамяністы,</p>
<p>Ты – сонцавых косак блуканне...</p>
<p> </p>
<p>Быў у замку дзед Даніла,</p>
<p>Родам дзесь з-пад Мазыра.</p>
<p>Ласка князя прыхіліла</p>
<p>Дзеда тут паміж двара.</p>
<p>Бацька князя маладога</p>
<p>На Палессе наязджаў;</p>
<p>Вепраў біў, ласёў біў многа</p>
<p>І мядзведзяў паляваў.</p>
<p>Але раз быў зроблен воступ,</p>
<p>Пушча-цемра ў зімні час</p>
<p>Чула рог і людскі поступ</p>
<p>За ўсё жыцце першы раз.</p>
<p>І пакрыўдзілася пушча:</p>
<p>Хто ступіць смеў у яе?</p>
<p>І знак грозны невідушча</p>
<p>Верным служкам падае.</p>
<p>Устае мядзведзь, вылазіць</p>
<p>І, угнуўшы галаву,</p>
<p>Садзіць просценька на князя –</p>
<p>Разарву, моў, разарву!</p>
<p>І, як бура, націскае.</p>
<p>Князь злажыўся і – бах-бах!</p>
<p>Звер на лапы прысядае,</p>
<p>Зубы выскаліў і – шах!</p>
<p>Хто быў блізка – прэч з дарогі!</p>
<p>Князю некуды ўцякаць,–</p>
<p>«Аман»,– думае нябога,</p>
<p>Стрэльбы некаму падаць.</p>
<p>А мядзведзь вось-вось аблапіць,</p>
<p>На два крокі ўжо падбег,</p>
<p>Падабраць ён князя квапіць,</p>
<p>Ды ў той момант – шусь у снег!</p>
<p>– Кінь ты, княжа, сваю жынку,</p>
<p>Каб не смела пудлаваць!</p>
<p>Вось дзе стрэльба! – Паядынку</p>
<p>Стаў Даніла выхваляць.</p>
<p>– Хай звязаў я лыкам рулю,</p>
<p>Але пудла не дала,</p>
<p>І глядзі, якую дулю</p>
<p>У чмыс зверу паднясла! –</p>
<p>Князь Данілу абнімае.</p>
<p>– Ты жыццё мне дараваў! –</p>
<p>Як аддзякаваць, не знае.</p>
<p>– Што табе даць? – запытаў.</p>
<p>Паляшук-ляснік абцёрся,</p>
<p>Выняў люльку з капшуком,</p>
<p>Крок назад ступіў, прыпёрся</p>
<p>Ён да хвоі плечуком.</p>
<p>– Памяняйма, князь, на люлькі, –</p>
<p>Кажа проста паляшук: –</p>
<p>А ў прыдачу да крывулькі</p>
<p>Я табе, князь, дам капшук.–</p>
<p>Засмяяўся князь, вымае</p>
<p>Сваю люльку, аддае,</p>
<p>А Даніла разглядае,</p>
<p>Рады, цешыцца з яе.</p>
<p>З таго часу ўжо ніколі</p>
<p>Князь яго не забываў</p>
<p>І пасаду, лес і поле,</p>
<p>Ён яму падараваў.</p>
<p>Прыязджае князь, бывала,</p>
<p>На Палессе паляваць, –</p>
<p>Па Данілу пасылалі</p>
<p>Князя ў лесе праваджаць.</p>
<p>І ніхто так, як Даніла,</p>
<p>Не знаў пушчы той, лясоў.</p>
<p>Гадавала і ўскарміла</p>
<p>І Данілу, бы звяроў,</p>
<p>Шыр балотаў несканчоных,</p>
<p>Пушчаў дзікіх гушчары,</p>
<p>І ў яе таемных лонах</p>
<p>Чуўся панам у двары.</p>
<p>Потым князь забраў Данілу,</p>
<p>Прыпісаў яго ў свой двор,</p>
<p>Хоць яму і больш быў мілы</p>
<p>Бор палескі, родны бор.</p>
<p>Дзед Даніла парк вартуе,</p>
<p>Службу верна ён нясе,</p>
<p>Ўсё агледзіць і прачуе,</p>
<p>Ўсе куты ператрасе.</p>
<p>Тая ж вопратка мужыча –</p>
<p>Світка рудая і брыль.</p>
<p>Дзед Даніла ціха смыча,</p>
<p>Сам з сабою штось мармыча, –</p>
<p>Мо Палесся казка-быль</p>
<p>Дзеду думкі ўзварушыла,</p>
<p>Пушча ў памяці ўсплыла,</p>
<p>І душа па ёй тужыла, –</p>
<p>Паляцела б, каб магла.</p>
<p>Дзед пад хвояй штось зважае,</p>
<p>Павярнуў, ідзе туды.</p>
<p>– А ты хто такі? – пытае: –</p>
<p>Баравік ты малады?</p>
<p>– Я – замковы, дзедка, Божы,</p>
<p>Ці не можна тут пабыць?</p>
<p>Тут так добра, гэтак гожа,</p>
<p>Лес – што з небам гаманіць.–</p>
<p>Усміхнуўся дзед Даніла.</p>
<p>– Любіш, хлопча, лес?.. Эге ж,</p>
<p>Хараство ў лясочку, сіла...</p>
<p>А ты тут даўно жывеш?</p>
<p> </p>
<p> </p>
<h4><a id="chapter24"></a>IV</h4>
<p> </p>
<p>– Эхе-хе, мая дзяціна,–</p>
<p>Уздыхнуў Даніла дзед:</p>
<p>– Падрабнела і людзіна,</p>
<p>Падрабнеў цяпер і свет.</p>
<p>А лясоў ты настаяшчых,</p>
<p>Бачу, хлопчыку, не знаў,</p>
<p>Нетры, нерушаў лядачых –</p>
<p>Дзе табе! – не сустрачаў.</p>
<p>Ты падумай толькі: пушча!</p>
<p>Дзень ідзеш і два ідзеш,</p>
<p>І такая табе гушча –</p>
<p>Вокам цемры не праб'еш!</p>
<p>І такія дзеравякі</p>
<p>Ты натрапіш, брат, у ёй,</p>
<p>Што прад імі стане ўсякі</p>
<p>Падзівіцца іх красой.</p>
<p>Тоўшч і веліч – страх праймае,</p>
<p>Волас дыбам устае!</p>
<p>А як пушча загуляе,</p>
<p>Зашуміць ды запяе!</p>
<p>Вось дзе музыка – паслухаць...</p>
<p>Але пушча больш маўчыць,</p>
<p>Ды не ўсякім носам знюхаць,</p>
<p>Што ў нутрох яе ляжыць...</p>
<p>Не быў ты ў вялікім лесе:</p>
<p>Войдзеш – свята вее ў ім,</p>
<p>А ўгары, зялёнай стрэсе,</p>
<p>Цягне спевам маладым.</p>
<p>І заўваж, мой хлопча-колас, –</p>
<p>Дрэва кожнае ў бары</p>
<p>Мае свой асобны голас,</p>
<p>А зацягнуць угары –</p>
<p>Спеў выходзіць самавіты,</p>
<p>Эге ж, хлопчыку мой, так:</p>
<p>Лес гаворыць, а скажы ты, –</p>
<p>Не павераць аніяк...</p>
<p>А лес, хлопча, хоць ён дзікі,</p>
<p>Але мудры і дзіўны,</p>
<p>Сэнс ён мае патайны,</p>
<p>Асабліва бор вялікі. –</p>
<p>Дзед прымоўк у задуменні</p>
<p>І, панізіўшы свой голас,</p>
<p>Зноў гаворыць:</p>
<p>– Вось здарэнне,</p>
<p>Ты паслухай, што было раз:</p>
<p>Знаў я пушчу на Палессі...</p>
<p>Што за дзіва? стаў я чуць</p>
<p>Нейкі шум у яе стрэсе,</p>
<p>Незнаёмы, асаблівы,</p>
<p>Голас жаласны, тужлівы,</p>
<p>Дрэвы смутна нейк гудуць.</p>
<p>У другіх лясох – нічога,</p>
<p>Там звычайны гоман-шум,</p>
<p>А ў той пушчы – плач, нябога!</p>
<p>Я гадаў і думаў многа,</p>
<p>Так і гэтак браў на вум, –</p>
<p>Не разблутаў той загадкі.</p>
<p>Так аб ёй я і забыў.</p>
<p>Раз зімою пад калядкі</p>
<p>Зноў я пушчай прахадзіў.</p>
<p>І што ж? пушча тым жа ладам</p>
<p>Шум цягнула свой тужліва,</p>
<p>Ну, аж проста брала дзіва:</p>
<p>Дзе прычына гэтым звадам?..</p>
<p>Што ж ты думаў? – тую пушчу</p>
<p>Адкупілі гандляры,</p>
<p>І праз сэрца, яе гушчу,</p>
<p>Перайшлі іх тапары. –</p>
<p>І дзед раптам замаўкае</p>
<p>Ды на хлопчыка глядзіць,</p>
<p>Палец к чолу прыціскае.</p>
<p>– Ну, як будзеш тут судзіць?</p>
<p>– А вам, дзедка, не здавалась,</p>
<p>Вы не думалі аб тым,</p>
<p>Што ў лесе адбівалась,</p>
<p>Як адбілася ва ўсім,</p>
<p>Жыццё, дзедку, адчуванне?</p>
<p>Я так думаю, дзядок,</p>
<p>Што на свеце ўсё дазвання,</p>
<p>Нават камень і пясок,</p>
<p>Мае думкі і настроі,</p>
<p>Толькі ж нам іх не згадаць:</p>
<p>Трэба чыстым быць душою,</p>
<p>Каб іх тайнасці пазнаць. –</p>
<p>Дзед у хлопца ўтарапіўся.</p>
<p>– А цікавы ты хлапец:</p>
<p>Разважаеш, як мудрэц,</p>
<p>Бы старэчым ты радзіўся. –</p>
<p>Азірнуўся дзед таёмна.</p>
<p>– Стаў я штось тут прымячаць,</p>
<p>Эге ж, хлопча: ночкай цёмнай</p>
<p>Штось дзіўное тут чуваць.</p>
<p>Штось тут творыцца уночы, –</p>
<p>Сам пачуеш ты, эге ж,</p>
<p>Ці то жарты патарочы,</p>
<p>Ці то знак які прарочы,</p>
<p>Ці там што – не разбярэш.</p>
<p>Не натрапіш тога следу,</p>
<p>Не налучыш ты на троп. –</p>
<p>Пазіраў Сымон на дзеда,</p>
<p>На маршчыністы той лоб</p>
<p>І так слухае ўнікліва –</p>
<p>Захапляе хлопца дзіва.</p>
<p> </p>
<p>С ы м о н</p>
<p>А якая ж тут праява?</p>
<p> </p>
<p>Д з е д    Д а н і л а</p>
<p>Эге ж, хлопча: дзіўна справа,</p>
<p>Хтось цярэбіць тут дарогу...</p>
<p>Будзе змена, будзе змена!</p>
<p>Ідзе новае калена,</p>
<p>Яно тут, каля парогу,</p>
<p>Бо на свеце ўсё не вечна,</p>
<p>І зямля свой твар мяняе,</p>
<p>Хваля хвалю паганяе,</p>
<p>Пераходзіць бераг рэчны, –</p>
<p>Усё ў стане пераходу,</p>
<p>А тым болей, хлопча, людзі:</p>
<p>Яны самі сабе суддзі,</p>
<p>Хто згадае іх прыгоду?</p>
<p> </p>
<p>С ы м о н</p>
<p>А скажы мне, дзеду любы,</p>
<p>Чаму так на свеце стала,</p>
<p>Што адным даецца мала,</p>
<p>А другому – аж да губы?</p>
<p>Хоць бы тут: раскошства, пыха,</p>
<p>А багацця, ох, багацця!</p>
<p>А другі ў ярме закляцця</p>
<p>Шлеі цягне, сваё ліха?</p>
<p>Хто багацце размяркоўваў,</p>
<p>Той дзяліў несправядліва,</p>
<p>Не для ўсіх зямля ўрадліва...</p>
<p>Чыя ж гэта воля-змова?</p>
<p> </p>
<p>Д з е д    Д а н і л а</p>
<p>Эге ж, хлопча, у тым справа,</p>
<p>Што не роўны людзі ў свеце;</p>
<p>Слабы, цёмны жыве ў смецці,</p>
<p>А дужэйшы правіць права,</p>
<p>Ездзіць, лейцы ўзяўшы ў рукі..</p>
<p>Эге ж: сіла ў гэтай штучцы.</p>
<p>Але, хлопча, лейцы рвуцца,</p>
<p>А без іх няма панукі.</p>
<p> </p>
<p>С ы м о н</p>
<p>А чаму ж бы іх адразу</p>
<p>Не парваць, дзядок, і квіта?</p>
<p> </p>
<p>Д з е д    Д а н і л а</p>
<p>Іх часіна не пазбыта,</p>
<p>Не настаў той час заказу.</p>
<p> </p>
<p>С ы м о н</p>
<p>А хіба ж ён сам настане?</p>
<p>І наогул сам ці прыйдзе?</p>
<p>І ці будзе канец крыўдзе?</p>
<p>Калі ждаць другога стану?</p>
<p> </p>
<p>Д з е д    Д а н і л а</p>
<p>На ўсё ёсць свая часіна,</p>
<p>І ўсё прыйдзе ў сваім часе,</p>
<p>І заслона ўжо ўзнялася,</p>
<p>Дзе хавалася прычына.</p>
<p>Ёсць у свеце розум нейчы,</p>
<p>Ён і піша ўсім законы,</p>
<p>Накладае забароны,</p>
<p>Час вартуе кожнай рэчы,</p>
<p>Ён знімае і кароны.</p>
<p>Што йдзе проціў яго волі</p>
<p>Ці не ў часе выступае,</p>
<p>Тое нішчыць цьма сляпая,</p>
<p>Тое жыць не мае долі.</p>
<p> </p>
<p>С ы м о н</p>
<p>А як стане не ў трыванне,</p>
<p>І тады чакаць пакорна,</p>
<p>Покі стане жыць прасторна?</p>
<p>А змаганне? Дзе ж змаганне?</p>
<p>Ой, не, дзедку: проціў сілы</p>
<p>Можна ставіць толькі сілу,</p>
<p>Калі хочаш ты ўстаць з пылу,</p>
<p>Калі цягнуць з цябе жылы.</p>
<p> </p>
<p>Д з е д    Д а н і л а</p>
<p>Хо-хо, хлопча: ты гарачы!</p>
<p>Ну, а ў замак як папаў?</p>
<p>Сваёй воляй прытрапаў?</p>
<p>Эге, не, мусіць, іначай!</p>
<p>Дзе ж было тваё змаганне?</p>
<p>Толькі ў думках, так ці не?</p>
<p>Адлажыў, здаецца мне,</p>
<p>Ты свой момант паквітання...</p>
<p>Не, мой хлопча, нічагутка</p>
<p>Ты не зробіш без пары,</p>
<p>А надарыцца мінутка,</p>
<p>Тады ўсё тваё – бяры...</p>
<p>А ты, хлопчыку, музыка?</p>
<p>Гэта скрыпіца твая?</p>
<p>А ну, хлопча, папілікай.</p>
<p>Маладым быў, граў і я. –</p>
<p>У тым парку радавітых</p>
<p>Тых князёў-багатыроў</p>
<p>Хвалі гукаў самавітых,</p>
<p>Смуткам, скаргай апавітых</p>
<p>Цёмных пушчаў і палёў,</p>
<p>Паліліся, задрыжалі,</p>
<p>Як бы срэбра рассыпалі</p>
<p>У галінках тапалёў.</p>
<p>І, здавалася, жывое</p>
<p>Нешта йшло ад гэтых струн,</p>
<p>Бы дух згоды і спакою,</p>
<p>Чараўнік які, вяшчун,</p>
<p>Натыхае ім, дрыготным,</p>
<p>Каб высока душу ўзняць,</p>
<p>Каб вясёлым і маркотным</p>
<p>Чары гукаў паказаць.</p>
<p>Слухаў дзед, акамянелы,</p>
<p>Апусціўшы вочы ўніз,</p>
<p>А пад вусам пабялелым</p>
<p>Губы ціханька траслісь.</p>
<p>Часы «жыткі» маладое,</p>
<p>Родны кут, далёкі край,</p>
<p>Гоман пушчаў, голас хвояў, –</p>
<p>Дзе ўсё гэта? не пытай!</p>
<p>Не вярнуцца ім ніколі!</p>
<p>І цяпер, бы скрозь туман,</p>
<p>Устае прад ім і поле,</p>
<p>І балоты, і курган.</p>
<p> </p>
<p>Д з е д    Д а н і л а</p>
<p>Здольны ж ты, мой дабрадзею!</p>
<p>Ты навёў туман чароўны;</p>
<p>Гэты гоман струн бясслоўны</p>
<p>Так расчуліць сэрца ўмее!..</p>
<p>А дзе ж ты спыніўся ў замку?</p>
<p>І спытаць было няўцямку.</p>
<p> </p>
<p>С ы м о н</p>
<p>Там, пры кухні.</p>
<p> </p>
<p>Д з е д    Д а н і л а</p>
<p>А ты б, можа,</p>
<p>Перайшоў ка мне, нябожа!</p>
<p>Там душы агонь затухне...</p>
<p>Не люблю я псярні панскай,</p>
<p>Палупанкаў, ахмістрынь –</p>
<p>Дух падлізніцкі, паганскі,</p>
<p>Прападзі ён там і згінь!</p>
<p>А мой дом – унь, бач, альтанка?</p>
<p>Будзем там мы жыць удвух,</p>
<p>Хай сабе не мураванка,</p>
<p>Ды ў ёй наш сялянскі дух.</p>
<p>С ы м о н</p>
<p>Шчыра дзякую, дзядок!</p>
<p>Вельмі рад, пайду ахвотна,</p>
<p>Бо мне, дзедку, там маркотна –</p>
<p>Там ступіць баішся крок.</p>
<p> </p>
<p>Д з е д    Д а н і л а</p>
<p>Ото ж бачыш! А са мною</p>
<p>Будзе лепш табе, эге ж.</p>
<p>З дзедам ты не прападзеш,</p>
<p>Як за добраю сцяною.</p>
<p>Дзедава альтанка</p>
<p>Зроблена з аполкаў,</p>
<p>Чыста ў ёй і светла;</p>
<p>Печ, як маці, ветла.</p>
<p>Горне, як каханка,</p>
<p>Дзедава свяцёлка.</p>
<p>Хораша і проста –</p>
<p>Дзед Даніла з густам.</p>
<p>І палок выгодны,</p>
<p>Блізкі сэрцу, родны.</p>
<p>Сплецена з бяросты</p>
<p>Кайстра густа-густа.</p>
<p>У сцяне лапчасты</p>
<p>Рог, мабыць, ласіны.</p>
<p>Стрэльба-паядынка</p>
<p>І труба-старынка,</p>
<p>Спрытна, выгінаста,</p>
<p>Зроблена з лясіны.</p>
<p>Ёсць тут і ашэстак</p>
<p>І лучнік пры печы, –</p>
<p>Словам, свая хата</p>
<p>Селяніна-брата.</p>
<p>Многа блізкіх вестак</p>
<p>Кут дае старэчы.</p>
<p> </p>
<p>І застаўся тут хлапчынка.</p>
<p>Знікла тая марката:</p>
<p>З дзедам кожная часінка</p>
<p>Так ці йначай занята!</p>
<p>То гамоняць між сабою,</p>
<p>То майструюць што-нібудзь</p>
<p>Або важнаю ступою</p>
<p>У абход у парк ідуць.</p>
<p>Падзівіцца ж тут было чым,</p>
<p>Разважаць было аб чым,</p>
<p>А Даніла быў ахвочы</p>
<p>Волю словам даць сваім</p>
<p>І даць нават тлумачэнне</p>
<p>З свайго погляду-знацця</p>
<p>Неразгаданым спляценням,</p>
<p>З'явам цёмнага жыцця.</p>
<p>Раз увечар дзед з Сымонам</p>
<p>Выйшлі ў парк у свой абход.</p>
<p>Сутунела. Дзесь за клёнам</p>
<p>Месяц чырваніў усход,</p>
<p>Выступаючы ў абходы,</p>
<p>Што прызначаны яму;</p>
<p>Зоры з неба вокам згоды</p>
<p>Углядаліся скрозь цьму.</p>
<p>Было ціха і лагодна.</p>
<p>– Стой, паслухаем, дзядок:</p>
<p>Дзесь іграюць, дзедка родны...</p>
<p>Выйдзем унь на той грудок.</p>
<p>– Гэта, хлопча, тут не дзіва!</p>
<p>Эге, тромкаюць паны! –</p>
<p>Хлопчык гукі ловіць хціва,</p>
<p>Ім валодаюць яны.</p>
<p>Зноў гарыць у ім жаданне</p>
<p>Тайнасць нотаў пасягнуць</p>
<p>І заслону адгарнуць,</p>
<p>Каб развеяць ноч нязнання.</p>
<p>Ён ідзе на тыя гукі,</p>
<p>Ён стаіўся пад акном,</p>
<p>Зашчаміўшы моцна рукі, –</p>
<p>Ён не смее вайсці ў дом:</p>
<p>Там – паны, а ён – басота,</p>
<p>Сын мужычы, ён – «псякосць»,</p>
<p>Паднявольны ён тут госць,</p>
<p>Яго месца – каля плота...</p>
<p>Эх, няроўныя дзве часці!</p>
<p>Ён – нікчэмнасць, ён – друза...</p>
<p>І з вачэй гатова спасці</p>
<p>Крыўды горкая сляза.</p>
<p>Эх, для панскае пацехі</p>
<p>І для забаўкі паноў</p>
<p>Вы, саломенныя стрэхі,</p>
<p>Марна траціце сыноў!..</p>
<p> </p>
<p> </p>
<h4><a id="chapter25"></a>V</h4>
<p> </p>
<p>– Дзедку, глянь, а што бліскае</p>
<p>Там, дзядок, каля крыніц?</p>
<p>Блісь – і зараз жа знікае...</p>
<p>Што за з’явіна такая?</p>
<p>Што за забаўкі начніц?</p>
<p>– Эге ж, хлопчыку: зман гэта,</p>
<p>На такі агонь не йдзі:</p>
<p>Ні цяпла ў ім, ні прывету –</p>
<p>Лепш туды і не глядзі;</p>
<p>Не шукай агню такога:</p>
<p>Не даецца ў рукі ён,</p>
<p>Бо над ім вісіць праклён.</p>
<p>То – спакуса для дурнога,</p>
<p>То – праявіна ліхога,</p>
<p>Каб забраць каго ў палон.</p>
<p>Гэта – грошы заклятыя,</p>
<p>Іх замовіў чараўнік,</p>
<p>Неадступны вартаўнік</p>
<p>Там вартуе грошы тыя. –</p>
<p>Ноч у парку. Ціха, цёмна.</p>
<p>Неба зорамі дрыжыць,</p>
<p>А той замак патаёмна</p>
<p>Штось затойвае, дзяржыць;</p>
<p>І жудою патыхае</p>
<p>Ад сляпых яго акон.</p>
<p>Цяжка замак спачывае,</p>
<p>І трывожны яго сон.</p>
<p>А ў мурох у тых часамі</p>
<p>Глуха штось зашарахціць,</p>
<p>То сярдзіта за сцянамі</p>
<p>Нейкі гук затарахціць;</p>
<p>То застогне ў сценах, трэсне,</p>
<p>Як бы хто ў ім кашляне,</p>
<p>То пачуецца там песня,</p>
<p>То ў акне крыло махне.</p>
<p>–А што гэта, дзедку мілы,</p>
<p>Там снуецца над акном?</p>
<p>Нейкі шолах мяккакрылы...</p>
<p>Гэты замак – страшны дом!</p>
<p>– А то, хлопчыку, кажаны;</p>
<p>Толькі змеркне на дварэ, –</p>
<p>І цянюе рой паганы,</p>
<p>Нейкі рух яго бярэ.</p>
<p>Скуль іх толькі назлятае!</p>
<p>Піск, гармідар, лопат крыл...</p>
<p>Іх тут нешта прыцягае,</p>
<p>Вось ім замак гэты міл.</p>
<p>Эге, хлопча: нешта чуюць...</p>
<p>Замак, хлопчыку, стары:</p>
<p>Многа ўжо вякоў вякуюць</p>
<p>Тыя цёмныя муры.</p>
<p>Іх ні дождж і ні марозы</p>
<p>Не размочваюць, не б’юць,</p>
<p>Бо скрозь іх, мой хлопча, слёзы</p>
<p>Крыўды, здзек людскі цякуць,</p>
<p>І пакуль не перастануць</p>
<p>Слёзы гэтыя цячы,</p>
<p>Да тых часаў сцен не крануць</p>
<p>Іх разбурання ключы...</p>
<p>Э, мой хлопчыку, каб замак</p>
<p>Мог, як людзі, гаварыць!</p>
<p>Колькі цёмных-цёмных плямак</p>
<p>Мог бы людзям ён адкрыць!..</p>
<p>А ты чуў, што людзі баюць?</p>
<p>Эге ж, я табе скажу.</p>
<p>Можа людзі выдумляюць,</p>
<p>То і я табе салжу.</p>
<p>Кажуць людзі так, што ў сцены</p>
<p>Тоўстых замкавых муроў,</p>
<p>Каб абходзілі іх змены</p>
<p>І не брала плынь вякоў,</p>
<p>Як будынак закладаюць,</p>
<p>Замуроўваюць жывых.</p>
<p>Так, мой хлопча, людзі баюць,</p>
<p>Так пяецца ў песнях іх.</p>
<p>Вось затым жа, хлопча, страхі</p>
<p>Там здараюцца не раз.</p>
<p>Вось і тут у позны час</p>
<p>Ходзяць чорныя манахі,</p>
<p>Нейкі носячы абраз,</p>
<p>І чагось яны шукаюць;</p>
<p>Так бывае раз у год.</p>
<p>Ноч паходзяць і знікаюць,</p>
<p>Каб у свой прыйсці чарод.</p>
<p>Звоны звоняць дзесь тут самі,</p>
<p>Самі паляцца агні,</p>
<p>За глыбокімі равамі</p>
<p>У паўночнай цішыні</p>
<p>Чутны песні пахавання,</p>
<p>Там працэсіі ідуць,</p>
<p>А ў труне ва ўсім убранні</p>
<p>Галаву чыюсь нясуць.</p>
<p>І вось дзіва: галава,</p>
<p>Як гамоняць тут, жыва.</p>
<p>Пазіраюць злосна вочы,</p>
<p>Зубы ляскаюць сярдзіта,</p>
<p>Губы ходзяць прагавіта,</p>
<p>А сама ўсё штось бармоча...</p>
<p>Можа байкі, хлопча, гэта,</p>
<p>Можа праўда, не скажу,</p>
<p>Але ёсць адна прымета,</p>
<p>Пойдзем, хлопча, пакажу. –</p>
<p>Цёмна ў парку і нейк пуста,</p>
<p>Дрэвы жудасна маўчаць,</p>
<p>А пад імі густа-густа</p>
<p>Цені чорныя ляжаць.</p>
<p>Страшна хлопцу мімаволі,</p>
<p>Прабірае яго жудзь,</p>
<p>А высокія таполі</p>
<p>З мроку зданкамі ўстаюць.</p>
<p>І чым далей, больш глушэе</p>
<p>Гэты цёмны парк стары;</p>
<p>Тут сапраўдным лесам вее, –</p>
<p>Страшна ў цёмным гушчары.</p>
<p>Зварачае дзед з дарожкі.</p>
<p>Мрок гусцей над імі звіс.</p>
<p>Месяц тоненькія рожкі</p>
<p>Чуць скасіў, схіліў наніз.</p>
<p>У лагчыне перад імі</p>
<p>Сталлю возера блішчыць.</p>
<p>Дзесь за вербамі старымі</p>
<p>У траве бугай бубніць.</p>
<p>Самі ж вербы, як бабулі,</p>
<p>Нейк набожненька стаяць.</p>
<p>Штось зашэпчуць: «чулі-чулі»</p>
<p>Чараты ды зноў маўчаць.</p>
<p>Крэхча роўна, аднатонна</p>
<p>Жабак смутны харавод.</p>
<p>То – аераў казка сонных,</p>
<p>Скарга нейкая балот.</p>
<p>След бліскучы, слуп агністы,</p>
<p>Лёг ад месяца ў вадзе.</p>
<p>Дол вільготны і расісты.</p>
<p>Нікагусенька нідзе.</p>
<p>– Ну, вось тут. – І дзед спыніўся</p>
<p>Ды паказвае ў гушчар: –</p>
<p>Штучкі строіць там штукар,</p>
<p>Але сёння штось спазніўся. –</p>
<p>І стаў слухаць дзед уважна.</p>
<p>– Во! во! – дзесь у гушчары</p>
<p>Нібы шум прайшоў працяжна,</p>
<p>Хлопца штурхае стары:</p>
<p>– Эге, чуй: аб тэй пары</p>
<p>Там сякеры стук нясецца.</p>
<p>Сам сабе не верыў я,</p>
<p>Думаў, можа мне здаецца,</p>
<p>Ці там забаўка чыя. –</p>
<p>Дзед змаўкае. Стукі глуха</p>
<p>Раз-паразу чутны ім.</p>
<p>То адно прыложыць вуха,</p>
<p>То паслухае другім</p>
<p>І Сымону дзед ківае.</p>
<p>– Дзедку, што гэта? сякуць?</p>
<p>– Гэ, праява тут другая...</p>
<p>Ось дзе розум і марудзь...</p>
<p>Эге ж, хлопча, у тым справа,</p>
<p>Што сячэ не чалавек.</p>
<p>Праўда, хлопчыку, цікава?</p>
<p>Варт здзіўлення дрывасек.</p>
<p>І прыкінь на розум, хлопча,</p>
<p>Што парубак там няма</p>
<p>І травы ніхто не топча:</p>
<p>Так, работа надарма. –</p>
<p>І дзіўны гук, непрыемны,</p>
<p>Ці ён тут, ці йдзе здалёк,</p>
<p>Невыразны, патаемны,</p>
<p>Стукне тут, адыдзе ўбок.</p>
<p>Потым, выбраўшы мясціну,</p>
<p>Дзесь запыніцца, гудзе,</p>
<p>Але глуха, бы ў судзіну;</p>
<p>Ходзіць рэха па вадзе.</p>
<p>І ўжо доўга не змаўкае!</p>
<p>Гак-гак! Гак-гак! Гак-гак!</p>
<p>Нібы дрэва падсякае</p>
<p>І кладзе там нейкі знак.</p>
<p>Потым раптам шум панёсся,</p>
<p>Заскрыпела штось там: «крра!»</p>
<p>Бы пад стукам тапара</p>
<p>Волат-дуб стары затросся</p>
<p>І павольна з шумам-гукам</p>
<p>Стаў хіліцца ён галлём</p>
<p>І, за сук чапіўшы сукам,</p>
<p>Вобзем гухкае камлём.</p>
<p>– Паваліў, а дрэвы цэлы!..</p>
<p>Зараз зноў пачне там сеч,</p>
<p>Любіць, бачыш, гэта дзела,</p>
<p>Не шкадуе сваіх плеч. –</p>
<p>Праўда, зноў гудзе сякера,</p>
<p>Глуха, бы з-пад каранёў.</p>
<p>– Ну, пастой жа ты, псявера! –</p>
<p>Брамку ў стрэльбе дзед узвёў,</p>
<p>Прылажыўся ён і бахнуў,</p>
<p>Бліснуў іскрамі агонь;</p>
<p>Як пярун, стрэл гэты трахнуў,</p>
<p>Рэха, бы той лёгкі конь,</p>
<p>Па-над возерам пабегла</p>
<p>Незлічонай процьмай ног</p>
<p>І каня свайго распрэгла,</p>
<p>Дзесь прапаўшы ў чаратох;</p>
<p>Толькі гул пайшоў з балота,</p>
<p>Бы ўзбудзіўся вадзянік.</p>
<p>На міг спынена работа,</p>
<p>Стук на момант там унік.</p>
<p>– Што, злякаўся, недаверку? –</p>
<p>Усміхнуўся дзед у вус:</p>
<p>– Ці не трапіла ў «манерку»?</p>
<p>Ці не выскачыў дзе гуз?</p>
<p>Няхай стрэльба – не ламанка,</p>
<p>Але стрэліць – зробіць знак...</p>
<p>То не стрэльба, а каханка,</p>
<p>Нават старасць ёй не брак.</p>
<p>– Дзедку, што ўсё гэта значыць?</p>
<p>Кажаш, там няма слядоў,</p>
<p>Хоць сякера там і скача,</p>
<p>Крышыць комлі гушчароў,</p>
<p>І чуваць, як дрэвы гучна</p>
<p>З шумам валяцца на дол...</p>
<p>Чалавеку – неспадручна:</p>
<p>Ты ж пільнуеш неадлучна</p>
<p>І гаворыш, цэл і кол,</p>
<p>Непатоптана травінка,</p>
<p>А між тым работа йдзе,</p>
<p>І няма ёй тут упынку.</p>
<p>Во! ізноў тапор гудзе...</p>
<p>Так, няўцямна і таёмна...</p>
<p>Праўду ты казаў, дзядок...</p>
<p>Цёмна справа, дзеду, цёмна!</p>
<p>Нейкі зблутаны клубок.</p>
<p>– Эге ж, хлопчыку, на свеце</p>
<p>Многа розных ёсць загадак,</p>
<p>Ды для іх ёсць свой парадак,</p>
<p>Іх ключы – у іх прымеце.</p>
<p>Аб іх вецер нам гаворыць,</p>
<p>І шумяць аб іх лясы,</p>
<p>І глядзяць яны з расы,</p>
<p>Аб іх кажуць неба зоры,</p>
<p>Воды ў рэчках і азёрах,</p>
<p>Ліст на дзераве і цвет, –</p>
<p>Многа, хлопча, тых прымет.</p>
<p>Нават звер у сваіх норах</p>
<p>Носіць іх адбітак-след.</p>
<p>Так і тут, мой хлопча-браце...</p>
<p>Не, не так гэта, не так!</p>
<p>Гэта ёсць прымета, знак,</p>
<p>Толькі трэба адгадаць іх.</p>
<p>Вось затым жа чалавеку</p>
<p>І той розум, хлопча, дан,</p>
<p>Каб ён мог зганяць туман,</p>
<p>Што гняце яго спрадвеку,</p>
<p>І каб змог ён, позна-рана,</p>
<p>Зняць няведання пячаць,</p>
<p>А той напіс неўчытаны</p>
<p>Растлумачыць, адгадаць.</p>
<p>І недарма ж на Палессі</p>
<p>Чуў ад сталых я галоў,</p>
<p>Што ў жыцці мы, як у лесе,–</p>
<p>Пад уладай нейкіх слоў.</p>
<p>І казалі яшчэ людзі,</p>
<p>Што нічога на зямлі</p>
<p>Патаемнага не будзе,</p>
<p>Дзе б загадкі ні зляглі,</p>
<p>Як бы дзей сваіх ні блутаў,</p>
<p>Ні хаваў сваіх канцоў:</p>
<p>Здзеку голас, боль пакуты</p>
<p>Не схаваць і ў мгле вякоў.</p>
<p>І зямля ў тым паклялася</p>
<p>Людскім горам і слязьмі...</p>
<p>Так і прыказка вялася</p>
<p>Між разумнымі людзьмі.</p>
<p>Эге ж, хлопчыку, так кажуць,</p>
<p>Людзі-практыкі не лгуць:</p>
<p>Чыесь рукі сеці вяжуць</p>
<p>І на замак іх нясуць.</p>
<p>Недарма ж гудзе сякера:</p>
<p>Чуе парк тут свой канец,</p>
<p>Для ўсяго свая ёсць мера,</p>
<p>Свой у кожнага ганец.</p>
<p> </p>
<p> </p>
<p> </p>
<h3><a id="chapter26"></a>ЧАСТКА ПЯТАЯ</h3>
<p> </p>
<p> </p>
<h4><a id="chapter27"></a>I</h4>
<p> </p>
<p>На свет прабілася вадзіца,</p>
<p>Што век стаяла пад гарою,</p>
<p>Пад цяжкай цёмнаю карою.</p>
<p>Яна заззяла, бы зарніца</p>
<p>У цьме вячэрняю парою,</p>
<p>Калі над стомленай зямлёю</p>
<p>Навісне ночка-чараўніца.</p>
<p>Яе з'яўленне ў той краіне</p>
<p>Для ўсіх было вялікім святам,</p>
<p>Для ўсіх жаданаю была там</p>
<p>Рачулкі плынь бліскуча-сіня:</p>
<p>Палям, лясам і той даліне,</p>
<p>Дзе дуб-асілак звесіў шаты,</p>
<p>Дзе бусел меў дом на галіне.</p>
<p>Лагодна, дружна і шчасліва</p>
<p>Жыццё зайграла каля рэчкі.</p>
<p>У ёй паліла сонца свечкі,</p>
<p>І к ёй імкнулася маўкліва</p>
<p>І кальва жыцейка і грэчкі,</p>
<p>Аер, чарот, лаза, парэчкі...</p>
<p>На хвалях ветрык плыў жартліва.</p>
<p>І нават з неба зоркі ўночы</p>
<p>У ёй купалі свае косы</p>
<p>І мілы усмех свой дзявочы;</p>
<p>А гэты месяц безгалосы,</p>
<p>Ідучы небам на ачосы,</p>
<p>Зірнуцца ў рэчцы быў ахвочы.</p>
<p>Такія мела рэчка лёсы.</p>
<p>Адзін мароз не знае жалю,</p>
<p>Не любіць радасці і волі;</p>
<p>Прыйшоў, зірнуў, сказаў: «Даволі».</p>
<p>І б’е на рэчцы свае палі</p>
<p>Ды піша розныя крамзолі,</p>
<p>Бо сам тут хоча стаць на чоле,</p>
<p>І кайданы куе на хвалі.</p>
<p>І стала мёртва ў той мясціне,</p>
<p>Хоць шчодра клаў мароз там чары.</p>
<p>Асілак-дуб не сцерпеў кары…</p>
<p>І кажа ён сухой галіне:</p>
<p>«Спадзі наніз, як пярун з хмары,</p>
<p>Разбі ты скрэп халодна-сіні:</p>
<p>Няхай ізноў гуляюць плыні,</p>
<p>Няхай жывуць ізноў абшары».</p>
<p>Падняўся вецер: «Гэй, да зброі,</p>
<p>Каб даць жыццю тут вызваленне!</p>
<p>Мы знішчым холаду насенне</p>
<p>І лёд паганы ўвесь раскроім,</p>
<p>Паб'ём халоднае скляпенне,</p>
<p>І рэчку збавім з амярцвення</p>
<p>І новы лад мы тут устроім».</p>
<p>Шуміць, кіпіць, бурліць змаганне</p>
<p>За шчасце, волю і свабоду,</p>
<p>І лес зваліў на лёд калоду,</p>
<p>Разбіў яго тут скрэпы-тканне.</p>
<p>Мароз ізноў марозіць воду.</p>
<p>«Я ў лёд схаваю ўсю прыроду –</p>
<p>Мая тут воля, панаванне!»</p>
<p>Глядзела сонца ў засмучэнні</p>
<p>На калатню варожых станаў –</p>
<p>Не вырваць злу ад зла кайданаў.</p>
<p>І шле яно наніз праменні,</p>
<p>Заве да згоды-замірэння,</p>
<p>Каб сцішыць ласкаю буянаў.</p>
<p>І гэта ласка з дабратою</p>
<p>Спыняе тую трасяніну</p>
<p>І зноў выводзіць на пуціну</p>
<p>Дабра і згоды цеплатою.</p>
<p>І жывіць рэчка зноў краіну,</p>
<p>Вакол згуртоўвае расліну</p>
<p>І ззяе шчасцем і красою.</p>
<p> </p>
<p>_________</p>
<p> </p>
<p>Ажывіўся замак хмуры,</p>
<p>Бляск, святло, гараць агні,</p>
<p>Зіхацяць там вокны, муры,</p>
<p>Ззяюць вежы ў вышыні.</p>
<p>Парк жыве, гарыць і дыша.</p>
<p>Як каралі на шнурах,</p>
<p>Скрозь дарожак ззяе-пыша</p>
<p>І калышацца ў агнях</p>
<p>Срэбра лісцяў на галінках</p>
<p>Старасвецкіх ліп, дубоў.</p>
<p>То – маёўка-вечарынка,</p>
<p>То – банкет-гульня паноў.</p>
<p>І спакойна, ціха, роўна</p>
<p>Блеск ліюць свой ліхтары</p>
<p>І сплятаюць так чароўна</p>
<p>Святло-цені на кары</p>
<p>Комляў тоўстых, нерухомых,</p>
<p>На галінках, на суках,</p>
<p>Бы застыў тут веснік громаў,</p>
<p>Блеск маланак на камлях.</p>
<p>А ўгары над гэтым бляскам</p>
<p>Звісла ноч яшчэ цямней,</p>
<p>А з глыбінаў неба казкай,</p>
<p>Поўнай чараў, ціхай ласкі,</p>
<p>Пазіраў яшчэ ясней</p>
<p>Гожы месячык няпоўны,</p>
<p>Чуць пачаты баханок,</p>
<p>І яму ноч з хмарак-воўны</p>
<p>Белы выткала вянок.</p>
<p>«Уміраць ім тут не трэба:</p>
<p>Ім тут рай і ім тут неба», –</p>
<p>Думаў моўчкі дзед Даніла,</p>
<p>Збоку стаўшы ад паноў:</p>
<p>«Што ім той свет? ім тут міла,</p>
<p>А памруць, па іх жа зноў</p>
<p>Будзе пышнае маленне,</p>
<p>З пыхам гроб іх панясуць;</p>
<p>З раю светлага збавення,</p>
<p>Як і тут, нас адапхнуць».</p>
<p>А паны сабе балююць,</p>
<p>П'юць заморскае віно,</p>
<p>Для іх робіцца яно,</p>
<p>І ім лёкаі слугуюць,</p>
<p>Як тут водзіцца даўно.</p>
<p>Між адвечных жаралістых</p>
<p>І растрэсканых камлёў</p>
<p>Тоўстых клёнаў і дубоў,</p>
<p>Кругам стаўшых, бы маністы,</p>
<p>Стол даўжэразны аж гнецца</p>
<p>Ад закусак дарагіх,</p>
<p>Там віно шуміць і льецца,</p>
<p>Мова хмельная вядзецца,</p>
<p>Смех паненак маладых,</p>
<p>Разубраных, як у маі</p>
<p>Кветкі тыя на лугах,</p>
<p>Як вясной бярозкі ў гаі,</p>
<p>Як валошкі на палях.</p>
<p>І якіх убораў толькі</p>
<p>На паненках ні было!</p>
<p>Анталяжыкі ў дзве ролькі...</p>
<p>А іх белае чало</p>
<p>Авівалі кудры гожа –</p>
<p>Лён завітых валасоў.</p>
<p>А іх тонкіх галасоў</p>
<p>І музыка зграць не зможа.</p>
<p>Завушніцы і пярсцёнкі</p>
<p>Так і ззяюць і гараць,</p>
<p>Як у восак, стан іх тонкі,</p>
<p>Вочы зорамі глядзяць.</p>
<p>Шчочкі тыя, ну – сунічкі...</p>
<p>Эх, дзяўчаткі-чараўнічкі,</p>
<p>Лепш на вас не пазіраць!</p>
<p>А прамовіць-заспявае –</p>
<p>Пан шалее малады:</p>
<p>Чорт яго і бацьку знае,</p>
<p>Што з ім робіцца тады!</p>
<p>То прыскочыць, то прыгнецца,</p>
<p>То рукою павядзе,</p>
<p>Плечы ўскіне, засмяецца,</p>
<p>Як матыль над лямпай, ўецца,</p>
<p>Як над краскай чмель, гудзе.</p>
<p>– Гэй, панове, ўгурэн шклянкі!</p>
<p>Піем здрове свэй коханкі. –</p>
<p>Песню пан якісь заводзіць,</p>
<p>Драбязіць, бы той казёл,</p>
<p>І вачамі ўсіх абводзіць,</p>
<p>Чаркай стукае аб стол.</p>
<p>– Віват, ксёнжа наш вяльможны!</p>
<p>І ўстаюць ураз паны;</p>
<p>Момант – чаркі ўсе парожны,</p>
<p>Князя гушкаюць яны.</p>
<p>Тут музыкі – лознік гібкі –</p>
<p>Падымаюць, хто кларнет,</p>
<p>Хто басэтлю, а хто скрыпкі,</p>
<p>Каб аздобіць той банкет.</p>
<p>Як утнулі ж, як уцялі</p>
<p>З дысканта, а хто з баса,</p>
<p>Аж, здаецца, задрыжалі</p>
<p>Лісці, дзерава краса.</p>
<p>Кіраўнік на часці рвецца,</p>
<p>Пан Галыга – адзін рух,</p>
<p>То да скрыпак ён памкнецца,</p>
<p>То заверціцца вакруг.</p>
<p>Ходзяць рукі, як пружыны,</p>
<p>Адбівае тахт нага,</p>
<p>Лоб збіраецца ў маршчыны,</p>
<p>І сам гнецца, як дуга.</p>
<p>– А дзе хлоп, што ладна грае?</p>
<p>Гэй, музыку завалаць! –</p>
<p>Падгуляўшы князь гукае:</p>
<p>– Ўраз хлапака мне падаць! –</p>
<p>Сціхлі госці і музыкі.</p>
<p>З іх застылай грамады</p>
<p>Праціскаецца на клікі</p>
<p>Наш музыка малады.</p>
<p>Выйшаў ён і пакланіўся,</p>
<p>Кінуў погляд на паноў.</p>
<p>Эх, і дзе ж ён апыніўся!</p>
<p>Пых такі яму й не сніўся,</p>
<p>Колькі блеску і агнёў!</p>
<p>– Ну, зайграй жа нам, каханы. –</p>
<p>Князь крутнуў свой чорны вус</p>
<p>І на белы той абрус</p>
<p>Ставіць локаць надзімана.</p>
<p>Граў Сымон ужо нямала,</p>
<p>А чаго ж яго рука</p>
<p>Так парыўна задрыжала</p>
<p>Пад узлётамі смыка?</p>
<p>О, каб мог агнём пякучым</p>
<p>Ён ім душы апаліць,</p>
<p>Болем вострым, негаючым</p>
<p>Думкі іх усе авіць!</p>
<p>Каб адчулі крыж няволі,</p>
<p>Заняпаласць прасцяка,</p>
<p>Зыркі свіст вятроў у полі</p>
<p>І лёс гэты бедака!</p>
<p>Ён зайграў, і струны горка</p>
<p>Адклікаліся-гулі,</p>
<p>Аддавала іх гаворка</p>
<p>Гневам, крыўдаю зямлі...</p>
<p>Скончыў граць ён – паны ў ладкі</p>
<p>Запляскалі як адзін,</p>
<p>Мабыць, панскія парадкі</p>
<p>Вымагаюць такі чын.</p>
<p>Вус у князя зварухнуўся.</p>
<p>– А скажы, каханы мой,</p>
<p>Што ты выказаць мануўся:</p>
<p>Думку, песню ці настрой?</p>
<p>– Я скажу, вяльможны княжа. –</p>
<p>І пачаў Сымонка так:</p>
<p>«Хто пра гора тое скажа?</p>
<p>Дзень памрэ, і ночка зляжа,</p>
<p>Чорны ўздзеўшы андарак.</p>
<p>А дуб будзе смуткаваці,</p>
<p>Бо няма яго дзіцяці,</p>
<p>Бо такая доля іх.</p>
<p>Уміраў дуб, верх быў голы,</p>
<p>Тоўсты комель яго – кволы,</p>
<p>Шум лістоў яго заціх,</p>
<p>І была на ім галінка,</p>
<p>Маладзенькая дзяцінка,</p>
<p>На галінцы – жалудок.</p>
<p>– Я, сыночку, уміраю,</p>
<p>Я ў табе надзеі маю:</p>
<p>Падтрымай наш род, сынок!</p>
<p>Ты – мая адна надзея. –</p>
<p>Сына песціць дуб і грэе,</p>
<p>Сок апошні аддае.</p>
<p>На сухіх галінках дуба</p>
<p>Вольнай пташцы сесці люба,</p>
<p>Пташка песні там пяе.</p>
<p>Раз паны там палявалі</p>
<p>І пад дубам балявалі,</p>
<p>Справы робячы свае.</p>
<p>Ох, ліха ж ты, сіла ўража!</p>
<p>Хтось з іх жолуд той заўважыў.</p>
<p>– Ну, ці знойдзецца стралец,</p>
<p>Хто галінку зніжа куляй? –</p>
<p>Для іх забаўкі і гулі.</p>
<p>А дуб чуе свой канец.</p>
<p>Вось адзін з іх абабраўся,</p>
<p>Стрэліў – дуб той захістаўся,</p>
<p>Чуць заслаўшыся дымком.</p>
<p>Куля роўна паляцела</p>
<p>І зрабіла злое дзела –</p>
<p>Збіла гольку з жалудком!</p>
<p>І галінка ў рэчку ўпала,</p>
<p>І вада яе пагнала</p>
<p>Разам з дубавым сынком.</p>
<p>Плача голька, жолуд ные,</p>
<p>Бераг рэчкі жальба крые;</p>
<p>А тым плачам чужаніцы</p>
<p>Забаўляліся, дурніцы,</p>
<p>Спрытнасць хвалячы сваю.</p>
<p>Эх, заплача паляўнічы:</p>
<p>Стрэліў ён не па той дзічы –</p>
<p>Жолуд вырасце ў гаю...</p>
<p>Бура ўсходзіцца, завея,</p>
<p>Згіне гэта пыха,</p>
<p>Бо хто зло-няпраўду сее,</p>
<p>Пажынае ліха».</p>
<p>«Ой, вяліка воля княжа:</p>
<p>Тое свята, што князь скажа.</p>
<p>Князь магутны, асвячоны,</p>
<p>Скарбы ў князя незлічоны;</p>
<p>Аднаго ж і князь не можа,</p>
<p>Хоць казаць пра то нягожа:</p>
<p>Князь не мае волі-ўлады</p>
<p>Вольнай думцы даць парады.</p>
<p>Думка ходзіць, дзе захоча:</p>
<p>Ад зямлі да зор і сонца</p>
<p>Няма думкам забаронцы.</p>
<p>Думка праўду кажа ў вочы</p>
<p>І вялікім і малому –</p>
<p>Гора будзе твайму дому!</p>
<p>Свежы, іншы вецер вее,</p>
<p>Хоць ён вее ціха.</p>
<p>А хто зло-няпраўду сее,</p>
<p>Той зжынае ліха».</p>
<p> </p>
<p> </p>
<h4><a id="chapter28"></a>II</h4>
<p> </p>
<p>Волі, волі і прастору!</p>
<p>Прэч граніцы!</p>
<p>Жыве ў сэрцы плынь крыніцы,</p>
<p>Дух жывы – агонь дзянніцы.</p>
<p>Гэй, угору!</p>
<p>Волі, волі і прастору!</p>
<p>Не зайздрошчу вашай долі,</p>
<p>Багацеі!</p>
<p>Вы – крыўдзіцелі-зладзеі,</p>
<p>Вы разбілі мне надзеі...</p>
<p>Дык даволі!</p>
<p>Не зайздрошчу вашай долі...</p>
<p>Як здабылі рай свой панскі?</p>
<p>Чым купілі?</p>
<p>Сэрца ваша поўна гнілі,</p>
<p>Бруд у кожнай вашай жыле,</p>
<p>Дух паганскі...</p>
<p>Як здабылі рай свой панскі?</p>
<p>Згіне ваша тут багацце,</p>
<p>Панаванне.</p>
<p>І вам будзе час змяркання,</p>
<p>Ён нясе вам біч выгнання</p>
<p>І пракляцце!</p>
<p>Згіне ваша тут багацце!</p>
<p>Зачынілі вы нам дзверы,</p>
<p>Свет закрылі,</p>
<p>Каб не даць разняць нам крыллі,</p>
<p>Каб не ўніклі ў вашы былі.</p>
<p>Але мысль – не ў вашай сіле!</p>
<p>Эх вы, зверы!</p>
<p>Мера вам – па вашай меры!</p>
<p>Беглі дні, міналі леты,</p>
<p>Так прайшло тут тры гады...</p>
<p>Эх, музыка малады!</p>
<p>Не дасяг ты свае мэты.</p>
<p>Жыў Сымонка тут надзеяй,</p>
<p>І так марыў ён аб тым,</p>
<p>Што панове-дабрадзеі</p>
<p>Ласку будуць мець над ім</p>
<p>І навучаць чытаць кнігі,</p>
<p>Ноты тыя разбіраць,</p>
<p>Сам бы ноты стаў складаць, –</p>
<p>Граў бы ён не горш Галыгі.</p>
<p>Ён аб гэтым думаў многа,</p>
<p>З дзедам радзіўся не раз,</p>
<p>Ды, вядома, у старога</p>
<p>Быў старэцкі і адказ:</p>
<p>– Кінь ты, хлопча, абэцадлы!</p>
<p>Лепей плюнь на іх, эге ж!</p>
<p>Кнігі розум сушаць, падлы:</p>
<p>У сухоты ты ўпадзеш.</p>
<p>Знаў я кніжніка такога,</p>
<p>Што ўсё ведаць-знаць хацеў,</p>
<p>Начытаўся гэтак многа,</p>
<p>Што ў скурат ён ссох, нябога.</p>
<p>І што ж думаў? – звар'яцеў!..</p>
<p>Дый вучыць цябе хто стане?..</p>
<p>Дзе ты бачыў! ты – мужык,</p>
<p>Трэба выламаць язык,</p>
<p>Тваю ж мову апаганяць,</p>
<p>Хай зямля іх тут апране! –</p>
<p>Дзед старога ўжо закалу,</p>
<p>Зразумець не можа дзед</p>
<p>Прагавітага запалу</p>
<p>Пасягнуць навукі свет.</p>
<p>І надумаўся хлапчьша</p>
<p>Да Галыгі завітаць,</p>
<p>Хоць ён жорсткі, як дубіна,</p>
<p>І станоўка ўжо прыстаць,</p>
<p>Каб вучыў яго чытаць,</p>
<p>Хоць у тыдзень, ну, хвіліну.</p>
<p>Вось, набраўшыся адвагі,</p>
<p>Ён ідзе туды цішком,</p>
<p>А Галыга да сярмягі</p>
<p>Зварачаецца з смяшком:</p>
<p>– Ну, што скажа пан музыка,</p>
<p>Саматужны мой Шапен?</p>
<p>– Просьба, пане, і вяліка...</p>
<p>– Што, пакрыўдзіў стары «тэн»?</p>
<p>– Не, прыйшоў прасіць васпана</p>
<p>Паказаць навуку мне:</p>
<p>Без навукі жыць пагана;</p>
<p>Яе сню, панок, у сне –</p>
<p>Так хачу я знаць навуку,</p>
<p>За яе б аддаў жыццё...</p>
<p>Хоць бы першае знаццё. –</p>
<p>І цалуе пана ў руку.</p>
<p>– Пакажы мне, панок, ноты,</p>
<p>Растлумач мне, як і што;</p>
<p>А за панскія турботы</p>
<p>Хай жыве пан гадоў сто!</p>
<p>– Сто гадоў!.. не кепска плата.</p>
<p>Што ж, распіску дай ад Бога;</p>
<p>Сто гадоў – яму нічога;</p>
<p>У яго гадоў багата...</p>
<p>Справа добрая – навука.</p>
<p>Славу, хлеб яна дае...</p>
<p>Але, хлопча, дзе парука,</p>
<p>Што не згінеш праз яе?</p>
<p>Ты разумен без навукі:</p>
<p>Помніш, князю што казаў?</p>
<p>Ты б язык свой прытрымаў –</p>
<p>За такія, браце, штукі</p>
<p>У мех садзяць, каб ты знаў!</p>
<p>Вось затым сама прырода</p>
<p>Вас пускае слепаком,</p>
<p>Каб з вас менша была шкода.</p>
<p>Раз мужык – будзь мужыком,</p>
<p>Маеш хлеб – і жуй цішком,</p>
<p>Будзь даволен сваёй доляй. –</p>
<p>Што ж з ім гутарыць тут болей?</p>
<p>Сорам хлопцу – так аплёван</p>
<p>У жаданнях, у імкненнях!</p>
<p>Як жа так, каб у праменнях</p>
<p>Ды знявагі бруд быў схован?</p>
<p>Не: праменні чысты самі,</p>
<p>Струны чысты, дух што будзяць,</p>
<p>Але людзі і іх брудзяць,</p>
<p>Топчуць іх у гразь нагамі.</p>
<p>Горка стала тут Сымону:</p>
<p>Нё ж ён будзе век сляпым</p>
<p>І не будзе век разгону</p>
<p>Гэтым марам дарагім?</p>
<p>«А дзе праўда, браце мілы?</p>
<p>Справядлівасць тая дзе?</p>
<p>Хто ў пагардзе да магілы</p>
<p>Лёс мужычы наш вядзе?</p>
<p>І чыя рука ліхая,</p>
<p>Чый жа гэта жорсткі суд</p>
<p>Мне каменнем высцілае</p>
<p>Жыцця гэты цесны кут?</p>
<p>І чаго я тут прыдбаю? –</p>
<p>Разважаў цяпер Сымон: –</p>
<p>Права людскасці не маю,</p>
<p>У твар сунулі ражон!</p>
<p>Дык чаго ж я марна трачу</p>
<p>Між чужынцаў дні свае,</p>
<p>Светлай волечкі не бачу?</p>
<p>Песні вольныя мае!</p>
<p>Эх, пара нам у дарогу!</p>
<p>Зачакаўся ты, мой кій,</p>
<p>Сэрца б’е сваю трывогу,</p>
<p>Вецер, голасна завый!</p>
<p>Бо хачу я ў спевах буры</p>
<p>Аднавіцца і аджыць</p>
<p>І дажджом грымотнай хмуры</p>
<p>Замку фуз і бруд абмыць.</p>
<p> </p>
<p>Волі, волі і прастору!</p>
<p>Прэч граніцы!</p>
<p>Ёсць жывыя там крыніцы,</p>
<p>Ззяюць зоры,</p>
<p>Бліскавіцы.</p>
<p>Гэй, угору!»</p>
<p>Поле шырокае, роднае поле</p>
<p>І збожжайка шаты,</p>
<p>Прастор мнагадумны,</p>
<p>Разумны!</p>
<p>Хай жа спаткае нас шчырая воля,</p>
<p>Асветліць і хаты</p>
<p>І гумны!</p>
<p>Я – выгнаны сын ваш, так: я – бадзяга,</p>
<p>Без ласкі, без долі;</p>
<p>Я – колас без нівы</p>
<p>Маўклівы.</p>
<p>Хай жа адна нас атуліць сярмяга –</p>
<p>Той вецер у полі</p>
<p>Шумлівы.</p>
<p>Эх, лес цёмнакудры, мілы мой лесе,</p>
<p>Удумныя дрэвы,</p>
<p>Зялёныя шаты,</p>
<p>Мой брат ты!</p>
<p>Там лісцейка дуба высака ўверсе</p>
<p>Выконвае спевы</p>
<p>Заўзята.</p>
<p>Там весела-вольна, ціш там лунае...</p>
<p>Краіна другая,</p>
<p>І фальшу няма там.</p>
<p>Як з братам,</p>
<p>Гутарыць краска з табою лясная,</p>
<p>І ты, дарагая,</p>
<p>Была там.</p>
<p>Сонейка ты маё, радасць мая ты!</p>
<p>Дзе ты цяпер? дзе ты?</p>
<p>Ты дух мой будзіла,</p>
<p>Жывіла...</p>
<p>Не: не міну, не міну твае хаты,</p>
<p>Хоць можа мяне ты</p>
<p>Забыла.</p>
<p>А тут... павуццё пана-магната,</p>
<p>Панурыя сцены</p>
<p>І валы-акопы,</p>
<p>Затопы.</p>
<p>Многа ахвяр тут, эх, як багата!</p>
<p>Ламалі рамены</p>
<p>Тут хлопы.</p>
<p>Ткаў прагавіты павук свае сеці,</p>
<p>І вязлі ў іх мухі</p>
<p>І мошкі малыя,</p>
<p>Сляпыя.</p>
<p>Але ёсць праўда, ёсць яна ў свеце,</p>
<p>Ёсць страшныя рухі</p>
<p>Жывыя!</p>
<p>З кожным днём мацней штось гнала</p>
<p>Хлопца дальш ад гэтых сцен,</p>
<p>І душа яго жадала</p>
<p>Новых з'яў і новых змен.</p>
<p>– Эге ж, хлопча: іншы рады</p>
<p>Панству ў замку слугаваць</p>
<p>І цярпець, знасіць іх здрады,</p>
<p>Толькі б панскі стол лізаць. –</p>
<p>Адзін быў тут дзед Даніла,</p>
<p>З кім Сымонка сябраваў.</p>
<p>Адзінота іх радніла,</p>
<p>Голас волі іх злучаў.</p>
<p>Дзед любіў балот разлогі,</p>
<p>Глуш лясоў, дзе ён узрос,</p>
<p>Дзе хадзілі яго ногі</p>
<p>Летнім часам і ў мароз.</p>
<p>– Хоць бы раз яшчэ, здаецца,</p>
<p>На Палессе мне зірнуць:</p>
<p>Так душа туды і рвецца –</p>
<p>Пушчы роднай спеў пачуць.</p>
<p>Недалёк мой час змяркання,</p>
<p>Там жа ўвесь мой род ляжыць,</p>
<p>І адно маё жаданне –</p>
<p>Там навекі супачыць.–</p>
<p>Жыцце ў замку йшло без змены.</p>
<p>Раз заведзены там лад</p>
<p>Не парушваўся, бы сцены, –</p>
<p>Цвёрды чыйся быў загад.</p>
<p>Ды на свеце ўсіх здарэнняў</p>
<p>Не прадбачыць і мудрэц,</p>
<p>А прыходзіць разбурэнне;</p>
<p>Дзе пачатак, дзе канец,</p>
<p>Дзе іх схованы прычыны –</p>
<p>Не ўсім сцяміць і згадаць,</p>
<p>Але грозныя навіны</p>
<p>Сталі замак засмучаць.</p>
<p>Князю ліха налучылась:</p>
<p>Князь забіт бы неўзнарок,</p>
<p>Чыясь куля памылілась</p>
<p>І прабіла яму бок.</p>
<p>Страх у замку заснаваўся,</p>
<p>Змоўк там шум, вясёлы жарт,</p>
<p>І над вежамі падняўся</p>
<p>Чорны ўвесь, як ноч, штандарт.</p>
<p>– Вось што, хлопча, гук сякеры,</p>
<p>Што мы чулі, азначаў:</p>
<p>Для няшчасця ў замак дзверы</p>
<p>Хтось уночы прасякаў...</p>
<p>Ну, цяпер разруха пойдзе,</p>
<p>Эге ж, так: адна бяда</p>
<p>Спадарожных сабе нойдзе,</p>
<p>І ў кампанні цэлай войдзе</p>
<p>З ёю бед тут чарада.</p>
<p>Мы ж цяпер з табою – мошкі,</p>
<p>Непрыметныя для воч:</p>
<p>Можам смела ў пуць-дарожку</p>
<p>З замка выбрацца мы ўпроч. –</p>
<p>Ноч у замку. Варам дыша,</p>
<p>Парнасць вее ад зямлі,</p>
<p>І паблісківае-пыша</p>
<p>Хмара цёмная ўдалі;</p>
<p>Віхар вогненны гуляе</p>
<p>І рве мрок узлётам крыл,</p>
<p>І гарыць і палыхае</p>
<p>За лясамі небасхіл.</p>
<p>А ў касцеле звоны звоняць,</p>
<p>Гукі жудасныя роняць, –</p>
<p>Позна правіцца імша:</p>
<p>Нагла зніклая душа</p>
<p>Грэх знявагі, уціснення,</p>
<p>Што ад роду ўжо і ў род</p>
<p>Гнуў людскія пакаленні,</p>
<p>Крыўдзіў знішчаны народ, –</p>
<p>Замаліць цяпер жадае,</p>
<p>Ноч гатова агарнуць,</p>
<p>Невядомы лёс чакае,</p>
<p>Жджэ яе нязнаны пуць.</p>
<p>І яшчэ страшней у замку,</p>
<p>Бы з адвечных тут муроў</p>
<p>Паспадалі часаў клямкі,</p>
<p>Каб папомсціцца за кроў...</p>
<p>– Час нам, час у пуцявішча,</p>
<p>Жджэ на возеры чаўнок...</p>
<p>Неспакойна неба блішча,</p>
<p>Навальніца йдзе, сынок. –</p>
<p>Рэжа човен водаў лона,</p>
<p>След-палёт тае стралы,</p>
<p>Слізгаціць чаўнок шалёна,</p>
<p>Гоняць два яго вяслы.</p>
<p>Далей замак з кожным разам.</p>
<p>Блісь маланка – ён, бы змей,</p>
<p>Страшным выплыве выразам</p>
<p>Ды ў мрок спусціцца чарней,</p>
<p>Нібы грозіць і сярдуе</p>
<p>На сваіх няверных слуг...</p>
<p>Човен дном пясок шаруе,</p>
<p>Цішыня і мрок вакруг.</p>
<p>Дзед з Сымонам пад вярбою</p>
<p>Селі буру пераждаць.</p>
<p>Жах маланка! а за ёю</p>
<p>Біць пярун пачаў, страляць.</p>
<p>– Дзед, глядзі: унь вежа збіта!</p>
<p>Бач, агні як абвілі!</p>
<p>– Эге ж, хлопча: не забыта</p>
<p>Тая праўда на зямлі.</p>
<p> </p>
<p> </p>
<h4><a id="chapter29"></a>III</h4>
<p> </p>
<p>Не, не ведаў ніхто, скуль паўстала яна,</p>
<p>Гэта думка нябёс і зямлі.</p>
<p>Эх, убралі ж яе светлы май і вясна –</p>
<p>З златаблескаў хмурынку сплялі!</p>
<p>Пазірала яна, зачароўвала ўсіх</p>
<p>Шаўкаруннымі пасмамі кос,</p>
<p>Радасць, моцны прываб адбіваліся ў іх,</p>
<p>І шчаслівым здаваўся іх лёс.</p>
<p>І ляжала вакол без канца-берагоў</p>
<p>Гэта даль, задумення пячаць.</p>
<p>Хмарка хоча паплыць па бязмежжы святоў,</p>
<p>Каб жыцця свайго радасць пазнаць,</p>
<p>Бо для шчасця свайго і для ўцехі зямлі</p>
<p>Была выткана сонцам яна,</p>
<p>І да думкі такой усе згодна прыйшлі:</p>
<p>Неба высь і зямлі нізіна.</p>
<p>Але вецер падзьмуў, падняліся віхры</p>
<p>Там, дзе вечны здаваўся спакой,</p>
<p>Здрыганулася высь, узыгралі віры</p>
<p>Гэтай багны надземнай пустой.</p>
<p>І халодны віхор, бурагон-сухавей</p>
<p>Гэту хмарку-красуню чапіў,</p>
<p>Летуценне яе, радасць светлых надзей,</p>
<p>Паламаў, пакрышыў і пабіў.</p>
<p> </p>
<p>– Ой, як ночанька яснютка!</p>
<p>У ноч гэту грэх і спаць.</p>
<p>Як прыгожа, як святлютка</p>
<p>Шыбы ў месячку блішчаць!</p>
<p>Хоць прысяду на пасцелі,</p>
<p>Пасяджу каля акна...</p>
<p>Спяць усе, як бы памлелі,</p>
<p>Толькі я не сплю адна. –</p>
<p>Ганна коўдру адхіляе,</p>
<p>Штось на плечы накідае</p>
<p>І садзіцца на пасцель.</p>
<p>За акном агнямі ззяе</p>
<p>І іскрыцца снегу бель.</p>
<p>Стынуць вербы, бы змярцвеўшы,</p>
<p>Тчэ мароз ім свой узор,</p>
<p>Бы кахае іх, адзеўшы</p>
<p>Чараўны на іх убор.</p>
<p>У іх косах месяц ззяе,</p>
<p>Зоры сінія гараць...</p>
<p>І княгіня, хоць якая,</p>
<p>Так не зможа шчагаляць.</p>
<p>Эх, мароз, эх, дзед жартлівы!</p>
<p>Ты – аматар і штукар</p>
<p>Распісаць на шыбах дзівы,</p>
<p>Гожства поўныя і чар.</p>
<p>Халады, віхура свішча,</p>
<p>Хаты ў снезе аж да стрэх,</p>
<p>У тых комінах – ігрышча:</p>
<p>Плач надрывісты і смех.</p>
<p>Лес, да ніткі абадраны,</p>
<p>Як за подаці мужык,</p>
<p>Замест лісця ў бель убраны,</p>
<p>Іней тчэ яму башлык.</p>
<p>І палёў змярцвелі гоні,</p>
<p>Снег, бы посцілка, ляжыць,</p>
<p>Пуста, гола, – і вароне</p>
<p>Трудна корму дзе спажыць.</p>
<p>А мароз і не шманае,</p>
<p>Як бы ён тут і не лыс,</p>
<p>І на вокны накідае</p>
<p>Свой малюнак-рукапіс.</p>
<p>І маляр ніякі ў свеце</p>
<p>Паспрачацца з ім не можа:</p>
<p>Хто напіша так прыгожа</p>
<p>Аб тым ясным, светлым леце?</p>
<p>Тут свабодны ўзлёт малюнкаў,</p>
<p>Тут шырокі светазор,</p>
<p>Тут і пальмы ўсіх гатункаў,</p>
<p>І каралі ясных зор,</p>
<p>І дарожка тканкі тонкай.</p>
<p>Ручаінкі беражок,</p>
<p>Тут бяжыць у дзве старонкі</p>
<p>Зорна-роўны ланцужок;</p>
<p>Тут цукровыя чароты,</p>
<p>Лісце буйнае дубоў,</p>
<p>Спелых нівак пазалота,</p>
<p>Сноп нажатых каласоў;</p>
<p>Тут пляцёнкі-завітушкі,</p>
<p>Стрэлы гонкія, шчыт, лук,</p>
<p>Тут і пер’е райскай птушкі,</p>
<p>І ўсялякіх многа штук.</p>
<p>А як сонца блеск агністы</p>
<p>Гляне з усхаду ў акно, –</p>
<p>Загуляе жар іскрысты,</p>
<p>Шугне полымем яно.</p>
<p>Ззяе шыбка, аж ірдзіцца,</p>
<p>Грае чырвань-пераліў</p>
<p>І стварае столькі дзіў,</p>
<p>Што не можаш надзівіцца.</p>
<p>У ноч месяц той чароўна</p>
<p>Ткань марозу серабрыць,</p>
<p>Мілай казкі гожа-роўна</p>
<p>Тчэ-пляце за ніццю ніць.</p>
<p>Ганна ў думках пазірае</p>
<p>У халоднае акно.</p>
<p>Ноч далёка рассцілае</p>
<p>Снягоў белых палатно.</p>
<p>Ціха, мёртва і тужліва,</p>
<p>Толькі лускае мароз,</p>
<p>Толькі зрэдку баязліва,</p>
<p>Бы па твары колькі слёз,</p>
<p>Іней скінецца з галіны</p>
<p>Зачарованай вярбы.</p>
<p>– «Дзе ён, мілы, мой ядыны?</p>
<p>Дзе, бяздомнік мой любы?</p>
<p>Дзе ён ходзіць, лёс шукае,</p>
<p>Паднявольнік-галубок?</p>
<p>Кут-прытулачак ці мае?</p>
<p>Ёсць ці не яму хлябок?</p>
<p>Хоць прыходзіла б вясенька</p>
<p>Ды павеяла цяплом:</p>
<p>Пад жывым яе крылом</p>
<p>Жыці болей весяленька;</p>
<p>Хоць бы лецейка любое</p>
<p>Надыходзіла хутчэй:</p>
<p>Доля-жыцце, хоць ліхое,</p>
<p>Летам чуецца лягчэй...</p>
<p>Эх, мароз, мароз траскучы!</p>
<p>Шклечкі краскамі ты ўбраў,</p>
<p>Толькі ж холад твой пякучы</p>
<p>Краскі ў полі ўсе пабраў.</p>
<p>Тчэш красёнцы ты прыўдала;</p>
<p>Лёд – аснова і вуток,</p>
<p>Снег – і цэўкі і сукала,</p>
<p>Іней-зоры – твой чаўнок.</p>
<p>Для чаго ж у зімні холад</p>
<p>Ты красёнцы лета тчэш</p>
<p>І пад свой халодны молат</p>
<p>Сэрца жар мой ты кладзеш?</p>
<p>Месяц, ты блінок ясненькі!</p>
<p>Ходзіш ты ў далёкі край!</p>
<p>Дзе ж музыка маладзенькі?</p>
<p>Хоць ты вестачку падай!»</p>
<p>– Ганна, што табе не спіцца?</p>
<p>Час за поўнач, а яна</p>
<p>Села там і не лажыцца,</p>
<p>Як прышыта да акна! –</p>
<p>Маці Ганну аклікае,</p>
<p>Прымушае дочку спаць</p>
<p>І чагось сама ўздыхае,</p>
<p>А чаго? Адной ёй знаць.</p>
<p>З таго часу, як музыка</p>
<p>Тут убогі пабываў,</p>
<p>Змена з Ганнаю вяліка,</p>
<p>Бы яе прычараваў.</p>
<p>Ганна стала больш маўкліва;</p>
<p>Зойдзе ў сад, сядзіць адна,</p>
<p>Штось там думае яна;</p>
<p>Проста матку брала дзіва –</p>
<p>Гэта змена так відна.</p>
<p>Паскупела і на словы,</p>
<p>Ні яе тут распытаць,</p>
<p>Ні пачуць яе тут мовы, –</p>
<p>Ну, дзяўчыны не пазнаць!</p>
<p>А надыдзе ёй мінута,</p>
<p>Зараз песню завяла,</p>
<p>І душа ёй разамкнута,</p>
<p>Бы дзень майскі, весяла.</p>
<p>Ды дзіўная ўсё ж дзяўчына:</p>
<p>Песні складвае сама,</p>
<p>А да песень – малайчына, –</p>
<p>Ну, ёй роўных тут няма.</p>
<p>Ці ўрадзілася такою,</p>
<p>Ці яе тут ураклі</p>
<p>І часінаю ліхою</p>
<p>Насланое навялі?</p>
<p>Ці пара яе такая,</p>
<p>Час дзявочае вясны?</p>
<p>Матка думае-гадае,</p>
<p>І нішто не памагае –</p>
<p>Ні знахар, ні шаптуны.</p>
<p>Час прайшоў – паспакайнела,</p>
<p>А спаткала яго – зноў</p>
<p>Штось у сэрцы зарунела:</p>
<p>Не астыла тая кроў.</p>
<p>Так за днямі йшлі дзянёчкі,</p>
<p>Распускаўся сад, лясы,</p>
<p>Зацвіталі і вяночкі</p>
<p>Той дзявочае красы.</p>
<p>Ганна – красачка дзяўчынка:</p>
<p>Рост у меру, тонкі стан,–</p>
<p>Пазайздросціць ёй былінка,</p>
<p>Што аздобіла курган.</p>
<p>Вочы Ганніны – дзве зоркі,</p>
<p>Броўкі – выгібы крыла,</p>
<p>Грудкі – дзве блізніцы-горкі,</p>
<p>Як сад, Ганна расцвіла.</p>
<p>Ды часамі задуменне</p>
<p>Ценем зляжа ёй на твар.</p>
<p>Сэрца ведае тамленне,</p>
<p>Сэрца знае слодыч мар.</p>
<p>Надыходзіць тройчы лета;</p>
<p>Жджэ яго ды жджэ дарма:</p>
<p>Няўжо ж тая песня спета.</p>
<p>І ёй водгулля няма?</p>
<p>«І чаму ён – вось пытанне, –</p>
<p>Ганна думала не раз, –</p>
<p>І ў апошні той наш час,</p>
<p>У той мілы час спаткання,</p>
<p>Не схацеў зайсці да нас?»</p>
<p>Нейкі жаль бярэ дзяўчыну,</p>
<p>Сэрца смуціцца яе –</p>
<p>Тры вясны з пары тае!</p>
<p>Не: напэўна ёсць прычына.</p>
<p>Абяцаўся ж ён так шчыра,</p>
<p>Як той родны, як той брат...</p>
<p>Паляцела пташка ў вырай,</p>
<p>Пташка вернецца назад.</p>
<p>Жывяць зноў яе надзеі,</p>
<p>Думкі светлыя ўстаюць,</p>
<p>Зноў у сэрцы санцавеі</p>
<p>Ёй красёнцы шчасця ткуць.</p>
<p>І так любы думкі тыя,</p>
<p>Што гутораць ёй аб ім!..</p>
<p>Чары-мары веснавыя,,</p>
<p>Іскры сэрца залатыя!</p>
<p>Вы знікаеце, як дым.</p>
<p>Ды каму агнём ружовым</p>
<p>Не свяцілі вы ў жыцці?</p>
<p>Хто не верыў вашым словам</p>
<p>У шчаслівым забыцці?</p>
<p>Жне Гануся ў полі жыта,</p>
<p>Сонца цешыцца з яе;</p>
<p>Конік гожа-самавіта</p>
<p>Песню ёй сваю пяе.</p>
<p>Ганна ж песню заспявае, –</p>
<p>Яе слухае лясок,</p>
<p>Тую песню пераймае</p>
<p>І той звонкі галасок.</p>
<p>А як пройдзе дождж шумлівы,</p>
<p>Сець працягне па зямлі,</p>
<p>Загрыміць раўчук бурлівы,</p>
<p>Стануць лужынкі ў раллі.</p>
<p>Ідзе жнейка праз гаёчак,</p>
<p>Спыніць лужынка яе:</p>
<p>«Ты пацешся з сваіх вочак,</p>
<p>Глянь на брованькі свае».</p>
<p>І прыпыніцца дзяўчынка,</p>
<p>Каб адбіцца ў люстры тым,</p>
<p>Дзе глядзіцца і ялінка</p>
<p>Верхам пышным і густым.</p>
<p>Дно той люстры чорна-чорна,</p>
<p>Як растопленая смоль;</p>
<p>Там блакіт нябёс надгорны,</p>
<p>Бы ўглыб кінутая столь.</p>
<p>Ганна схіліцца над лужай,</p>
<p>Косы звесяцца з пляча;</p>
<p>Там садовай свежай ружай</p>
<p>Адбіваецца дзяўча.</p>
<p>Усмех шчасця, здавалення, –</p>
<p>Ганна цешыцца сабой.</p>
<p>«Ты прыгожа на здзіўленне», –</p>
<p>Люстра тое кажа ёй.</p>
<p>І па нейкай тут прычыне,</p>
<p>Нібы ўсплыўшы з глыбіні,</p>
<p>Сон успомніўся дзяўчыне,</p>
<p>Сон забыты, сон дзіўны.</p>
<p>І ёй нават страшна стала –</p>
<p>То напэўна сон ліхі:</p>
<p>Яна ў цёмны вір упала,</p>
<p>Голас чула там глухі:</p>
<p>«Я зраблю цябе русалкай,</p>
<p>Для цябе свет прападзе!</p>
<p>Белай кветкаю-купалкай</p>
<p>Будзеш гушкацца ў вадзе».</p>
<p>Расступіўся вір шырока,</p>
<p>Мільгатнула яго дно,</p>
<p>І згусціўся мрок глыбокі,</p>
<p>Свету, сонца не відно.</p>
<p>Захапіла дух Ганусі:</p>
<p>«Я тут кінута на здзек...</p>
<p>Ой, ратуйце! захлынуся!</p>
<p>Ой, прапала ж я навек!»</p>
<p>Ноч дзяўчыну агарнула,</p>
<p>Завярцеў яе той вір,</p>
<p>Цяжкім сном яна заснула,</p>
<p>А пасцель – халодны жвір.</p>
<p>Аж пачула – грае скрыпка,</p>
<p>Скулься музыка плыве.</p>
<p>«Ганна, Ганна! я тут, рыбка! –</p>
<p>Гэта ён яе заве: –</p>
<p>Ты не бойся: я з табою».</p>
<p>І падаў ён ёй руку;</p>
<p>Ён змагаецца з вадою.</p>
<p>«Смела, смела йдзі за мною».</p>
<p>Вось яны ўжо на гаку.</p>
<p>Знікла тая небяспека,</p>
<p>Свет адчынены ёй зноў;</p>
<p>Цёмны вір шуміць далёка,</p>
<p>Вір не выйдзе з берагоў.</p>
<p>А ён зорыць ёй у вочы,</p>
<p>І так добра стала Ганне –</p>
<p>Быў салодак час спаткання...</p>
<p>То напэўна сон прарочы.</p>
<p>Думалася ўсяк дзяўчаці,</p>
<p>Знала яснасць і смугу.</p>
<p>Заўважала яе маці</p>
<p>Гэты смутак і тугу.</p>
<p>– Ох, дачушка! ты дзіўная;</p>
<p>Ну, ці ж можна рабіць так?</p>
<p>Выкінь з дум яго, дурная:</p>
<p>Ён – вандроўнік, ён – жабрак,</p>
<p>Сам без хлеба, сам без хаты,</p>
<p>Мо разбэсціўся адзін...</p>
<p>Ты пільнуйся лепш Кандрата:</p>
<p>Гаспадарскі гэта сын.</p>
<p>– Ці ж я, мама, вам абрыдла,</p>
<p>Ці шкадуеш ты мне хлеба?</p>
<p>Мне сватоў гэтых не трэба –</p>
<p>Многа ёсць такога быдла.</p>
<p>– Ой, глядзі, змяняеш быка,</p>
<p>Ды змяняеш на індыка.</p>
<p>Хіба зловіш ветру ў полі?</p>
<p>Вецер ветрам быў і будзе!</p>
<p>Ды што скажуць табе людзі?..</p>
<p>І мне рупіць твая доля! –</p>
<p>З-паміж хлопцаў-кавалераў</p>
<p>Быў адзін такі тут жох,</p>
<p>Што сябе занадта мерыў</p>
<p>І ў хлапцоўскасць сваю верыў</p>
<p>І меў рызыкі на трох.</p>
<p>Стаў за Ганнай валачыцца</p>
<p>Хвалька гэты, Дамянік –</p>
<p>На каханкі ён навык,</p>
<p>Абы толькі падражніцца.</p>
<p>Толькі ж тут не пашанціла,</p>
<p>Як ён лістам ёй ні слаў,</p>
<p>Як рука вус ні круціла,</p>
<p>Як вачыма ні ўскідаў.</p>
<p>Ён з сябрамі закладаўся</p>
<p>Сэрца Ганны паланіць,</p>
<p>У два тыдні – пахваляўся –</p>
<p>Ганна будзе дух раніць,</p>
<p>Будзе з ім шукаць спаткання</p>
<p>І паступіцца усім,</p>
<p>І ўсе выпаўніць жаданні –</p>
<p>Хоць у пекла пойдзе з ім.</p>
<p>Зачалося ўсё з пустога,</p>
<p>Але скончылася так,</p>
<p>Што наш дока, зух і гога,</p>
<p>Сам уклюкаўся, бядак, –</p>
<p>Жабраком хадзіў за ёю,</p>
<p>Ёю жыў і сніў яе;</p>
<p>Ён не ведае спакою,</p>
<p>Мысль аб ёй жыць не дае.</p>
<p>«Эх, дурніца ж я, дурніца!</p>
<p>Вось дастукаўся чаго!»</p>
<p>А Гануся-чараўніца</p>
<p>Пасміхалася з яго.</p>
<p>– Ці ж ты хочаш маёй мукі?</p>
<p>Ці не бачыш, як тужу?</p>
<p>Я на ўсё пайду: і рукі</p>
<p>На сябе я налажу!</p>
<p>І сябе са мной загубіш –</p>
<p>Да таго ты давядзеш,</p>
<p>Але той, каго галубіш,</p>
<p>Не, не прыйдзе – не прыжджэш!.</p>
<p> </p>
<p> </p>
<h4><a id="chapter30"></a>IV</h4>
<p> </p>
<p>У іскрах змяркання</p>
<p>Ружовага ззяння</p>
<p>Дзянёк на спакой адплывае,</p>
<p>Дзянёк замірае,</p>
<p>Дзянёк спачывае</p>
<p>З усмехам ясным кахання.</p>
<p>І вочы Венеры</p>
<p>Праз цёмныя дзверы</p>
<p>Зірнулі лагодна, прыветна,</p>
<p>І ноч незаметна,</p>
<p>Бы ўдоўка ўсясветна,</p>
<p>У вэлюм адзелася шэры.</p>
<p>Выпоўзваюць мрокі</p>
<p>На тыя сутокі,</p>
<p>Дзе неба злілося з зямлёю,</p>
<p>Ідуць грамадою,</p>
<p>Трасуць барадою,</p>
<p>Бы страшаць дзянёк яснавокі.</p>
<p>А месяц двурогі</p>
<p>З далёкай дарогі</p>
<p>Спусціў на зямлю свае ніці.</p>
<p>Блішчыць на ракіце,</p>
<p>І ціха па жыце</p>
<p>Туман прапаўзае бязногі.</p>
<p>Зямля занямела.</p>
<p>У лесе нясмела</p>
<p>Ачнецца лісток на галіне.</p>
<p>І знічка ў глыбіне</p>
<p>Мільгне і загіне –</p>
<p>Пагасне слядок яе белы.</p>
<p>І мрок і блісканне,</p>
<p>Спакой і дрыжанне</p>
<p>Зліліся ў суладныя тоны.</p>
<p>У цемры знікання</p>
<p>Ёсць іскры світання –</p>
<p>Разумнае волі законы.</p>
<p> </p>
<p>Чырвань захаду цямнела.</p>
<p>Над зямлёю мрок нясмела</p>
<p>Калыхнуў сваім крылом.</p>
<p>Вол у полі скончыў дзела,</p>
<p>Шоў дамоў з гаспадаром.</p>
<p>У спакойных небясох</p>
<p>Зоры чуць-чуць мігацелі.</p>
<p>Бы застылі, занямелі</p>
<p>Ў мяккіх водблесках-агнёх</p>
<p>Тканкі хмарачак ружовых,</p>
<p>Лёгкіх, тонкіх, бы шаўкі,</p>
<p>І з вадзіцаю ў размовах</p>
<p>Спачывалі беражкі.</p>
<p>Косы чорныя маўкліва</p>
<p>Распусціла ноч па свеце,</p>
<p>На лістку, на кожным квеце</p>
<p>Волас звіс яе жычліва.</p>
<p>І было спакойна-ціха;</p>
<p>Толькі дзесь сава-начніца,</p>
<p>Бы якая чараўніца,</p>
<p>Выклікала людзям ліха.</p>
<p>Між кустоў лазы кудлатай</p>
<p>Бегла сцежачка, вілася,</p>
<p>А па сцежцы той плялася</p>
<p>Постаць нейча ў цьме зацятай.</p>
<p>Бы туляга, бы той злодзей,</p>
<p>Ідзе-сунецца фігура,</p>
<p>Азіраецца панура,</p>
<p>Каб ёй хто не перашкодзіў.</p>
<p>Збоку сцежкі чорным пасам</p>
<p>Бегла рэчачка лажком.</p>
<p>Хто ж ідзе тут позным часам,</p>
<p>Выкрадаецца цішком,</p>
<p>Як начніца ці начнік?</p>
<p>Гэта – зух наш, Дамянік.</p>
<p>Ён ідзе да варажэі,</p>
<p>Каб параду сэрцу даць,</p>
<p>Бо разбіты ўсе надзеі</p>
<p>Сэрцам Ганны заўладаць.</p>
<p>Ён ідзе, а мрок гушчае,</p>
<p>Ноч становіцца чарней;</p>
<p>Песню ў лозах зачынае</p>
<p>Над рачулкай салавей;</p>
<p>А ў трушчобе за рачулкай</p>
<p>Свішча жудасна пугач,</p>
<p>І нясецца рэха гулка,</p>
<p>Бы дзяціны смех і плач.</p>
<p>Сцежка ўлева забірае</p>
<p>Ды шыбуецца ўгару.</p>
<p>Каля цёмнага яру</p>
<p>Хатка туліцца старая.</p>
<p>У акенцы ўроўнядзь з долам</p>
<p>Цьмяна свеціць начнічок,</p>
<p>Бы купальскі светлячок,</p>
<p>Блескам смутным, невясёлым.</p>
<p>У той хатцы заняпалай,</p>
<p>Трошкі воддаль ад сяла,</p>
<p>Бабка-знахарка жыла</p>
<p>І жыла тым, што гадала.</p>
<p>Ідзе хлопец па-над ярам,</p>
<p>У яго адна дума:</p>
<p>Хай навучыць бабка чарам –</p>
<p>Іншых спосабаў няма.</p>
<p>Хлопец сохне ўвачавідкі,</p>
<p>Ён няволен над сабой...</p>
<p>У аконца варажбіткі</p>
<p>Хлопец стукае рукой.</p>
<p>– Хто там? – Гэта я, бабуля.</p>
<p>– Хто такі ты? – Дамянік!</p>
<p>Я да вас, бабка Аршуля, –</p>
<p>Кажа ён – і дух унік.</p>
<p>Скрыгнуў засаў. Клямка двойчы</p>
<p>Тут закашляла ў дзвярах.</p>
<p>– Ну, заходзь, заходзь, малойча, –</p>
<p>І тым засавам – ра-рах!</p>
<p>За Аршуляю нясмела</p>
<p>Ідзе ў хату Дамянік;</p>
<p>Цьмяна лямпачка курэла,</p>
<p>То скакаў агонь, то нік.</p>
<p>Густа пах стаяў ад зёлак</p>
<p>І дурманіў галаву;</p>
<p>Разлажыла на пяколак</p>
<p>Бабка розную траву,</p>
<p>І пучочкі ўсякіх кветак</p>
<p>Тут развешаны былі:</p>
<p>Бабцы подаць даў палетак,</p>
<p>Луг і лес яе зямлі.</p>
<p>Хатка чысценька прыбрана;</p>
<p>Сама бабка акуратна,</p>
<p>А як знахарка – выдатна,</p>
<p>Так даўно аб ёй казана.</p>
<p>– Ну, малойча, у чым справа?</p>
<p>З сэрцам, мусіць, нелады?</p>
<p>З ім дзяўчынка не ласкава?</p>
<p>Ну што, праўда, малады?</p>
<p>– Так, бабуся мая: пакахаў я дзяўчыну,</p>
<p>Пакахаў, як нікога ніколі!</p>
<p>Праз яе я папаў у няволю,</p>
<p>Праз яе мне няма, бабка, долі.</p>
<p>І хацеў бы я кінуць яе, ды не кіну...</p>
<p>Праз яе, праз яе, чарадзейку, я гіну!</p>
<p>Дай жа, дай жа ты радачку мне і збавенне:</p>
<p>Я не ведаю сну і спакою!</p>
<p>Каб яна так хадзіла за мною,</p>
<p>Як хадзіў і хаджу я за ёю.</p>
<p>Дай папомсціцца мне за яе зневажэнне!</p>
<p>Вырві з сэрца суздром насланое насенне!</p>
<p> </p>
<p>– Ну, напэўна ж ёсць прычына,</p>
<p>Калі кпіць з цябе яна?</p>
<p>Ой, хлапчына-малайчына,</p>
<p>Справа штосьці тут цямна!</p>
<p>Вось пабачым! – бабка ўстала,</p>
<p>Вады конаўку ўзяла,</p>
<p>Пашаптала, паплявала, –</p>
<p>Страх на хлопца навяла.</p>
<p>– Я бяду</p>
<p>Навяду,</p>
<p>Я бяду</p>
<p>Адвяду</p>
<p>На лясы,</p>
<p>Верасы,</p>
<p>На бары,</p>
<p>Амшары,</p>
<p>На горы,</p>
<p>На моры,</p>
<p>На пусташ-аблогі,</p>
<p>На безлюдзь-дарогі,</p>
<p>У пушчы,</p>
<p>У гушчы,</p>
<p>У чыстае поле,</p>
<p>У гіблыя ролі,</p>
<p>У нетры глухія,</p>
<p>У багны нямыя,</p>
<p>Ад сэрца, ад дому –</p>
<p>Ліхое ліхому. –</p>
<p>Мармытала заклінанне</p>
<p>Бабка ўпаўгалоссе.</p>
<p>– Будзе, хлопча, табе зданне.–</p>
<p>Дамянік затросся.</p>
<p>– На, на воду паўглядайся...</p>
<p>Вочы ты цяпер заплюшч...</p>
<p>Што ні здасца – не лякайся...</p>
<p>Стань, сляпы, як дзень відушч! –</p>
<p>Строга кажа варажбітка.</p>
<p>Зноў затросся Дамянік,</p>
<p>плеч на землю спала світка,</p>
<p>І прыліп яму язык.</p>
<p>– Тфу ты, ліха! што са мною?</p>
<p>Што за чортава чмута?!</p>
<p>Хтось рукою касцяною</p>
<p>Пастрашаў мяне з кута!</p>
<p>Бачыў – з лесу хтось дыбае,</p>
<p>І святлела ў тым баку,</p>
<p>А яна, яго любая,</p>
<p>Чараўніца гэта злая,</p>
<p>Падае яму руку,</p>
<p>– Між табою і дзяўчынай</p>
<p>Хтось мілейшы ёй стаіць,</p>
<p>І цябе па той прычыне</p>
<p>Ёй ніяк не палюбіць,</p>
<p>Смерць іх толькі і разлучыць –</p>
<p>Так злюбіліся яны...</p>
<p>Не паможа, не навучыць</p>
<p>Знахар самы увіхны.</p>
<p>– Чмуціш ты і лжэш, старая:</p>
<p>Гвалтам я яе вазьму!</p>
<p>І пабачым, хто прайграе –</p>
<p>Трасца будзе ў бок яму!</p>
<p>..........................................</p>
<p> </p>
<p>Раз пад вечар між жытамі</p>
<p>Ганна з поля йшла адна;</p>
<p>З каласкамі, як з братамі,</p>
<p>Забаўлялася яна.</p>
<p>Жаўтацвецень красавання</p>
<p>Аздабляла каласкі;</p>
<p>Ім казалі аб каханні</p>
<p>Нітак срэбраных жмуткі,</p>
<p>Варажыла тут дзяўчынка</p>
<p>На калоссях аржаных,</p>
<p>Сашмаргнуўшы з іх шчацінку,</p>
<p>А пытала так у іх:</p>
<p>«Калі ён мяне кахае,</p>
<p>Зацвіце мой каласок».</p>
<p>У касу яго хавае.</p>
<p>Пазірае –</p>
<p>І – о, радасць! Зацвітае</p>
<p>Новы срэбраны пучок!</p>
<p>Так ідзе адна, гадае,</p>
<p>Аж зірнула – дух унік:</p>
<p>На пярэсцягі ёй з гаю</p>
<p>Шусь пануры Дамянік!</p>
<p>Сэрца ёй так і апала.</p>
<p>Азірнулася – ціш, глуш,</p>
<p>І Гануся задрыжала:</p>
<p>Што замысліў гэты вуж?</p>
<p>Недарма ж ён сярод поля</p>
<p>Выкрадаўся цемаком;</p>
<p>Погляд дзікі так і коле,</p>
<p>Так і рэжа, як нажом.</p>
<p>Ганна сэрцам тут пачула</p>
<p>Гразь душы яго і бруд.</p>
<p>Дзеўча ў жыта шмыганула,</p>
<p>Агібаючы той кут.</p>
<p>Азірнулася – умлела:</p>
<p>Валіць следам ён, як дым,</p>
<p>Толькі жыта шарахцела</p>
<p>І ламалася пад ім.</p>
<p>Глуха поле адбівала</p>
<p>Грук і тупат пары ног.</p>
<p>Ганна плацце падабрала,</p>
<p>Напрасткі бяжыць у лог.</p>
<p>І, як сарна, за каторай</p>
<p>Улягаюць ганчакі</p>
<p>Неадступнай злою сворай,</p>
<p>Бяжыць Ганна то разорай,</p>
<p>То мяжой праз раўчакі.</p>
<p>Азірнецца – ўсё нырае</p>
<p>Тая ў жыце галава,</p>
<p>Цяжка дыша, зрок бліскае;</p>
<p>Іх адлегнасць раздзяляе</p>
<p>Не больш – вератняў на два.</p>
<p>– Стой, гадзюка-чараўніца!</p>
<p>Стой, насенне ведзьмака!</p>
<p>Будзеш помніць ты, начніца,</p>
<p>Як зняважваць дзецюка! –</p>
<p>То ён злосны тон мяняе:</p>
<p>– Стой, Гануська, стой, дурная!</p>
<p>Ганна! Ганна! я жартую;</p>
<p>Ну, спыніся, не ўцякай!</p>
<p>Хоць разочак пацалую...</p>
<p>Ганна, рыбка, пачакай! –</p>
<p>Чуе Ганна – таюць сілы,</p>
<p>Блізка ж дзікая пагонь,</p>
<p>Разрывае кроў ёй жылы,</p>
<p>Смажыць ёй нутро агонь.</p>
<p>Спала хустка, і развіты</p>
<p>Дзве шаўковыя касы,</p>
<p>Бы русалка ў моры жыта,</p>
<p>Поўна спуджанай красы.</p>
<p>Бегла бедная і ўпала</p>
<p>У глыбокі калдабан,</p>
<p>Ўстаць хацела, ды не ўстала,</p>
<p>Вочы ёй заслаў туман.</p>
<p>Дамянік пранёсся міма,</p>
<p>Бег – шуршэлі каласы,</p>
<p>Стаў – іх змоўклі галасы,</p>
<p>І дарма шукаў вачыма</p>
<p>Постаць любачкі-красы,</p>
<p>Ён рвануўся злосна-крута</p>
<p>У другі бок – на лясы...</p>
<p>Не, не знаць табе красы,</p>
<p>Бо яе схавала рута</p>
<p>І ржаныя каласы...</p>
<p> </p>
<p>А Ганусю ночкай цёмнай</p>
<p>Знайшлі ў полі непрытомнай.</p>
<p>.................................................</p>
<p> </p>
<p> </p>
<h4><a id="chapter31"></a>V</h4>
<p> </p>
<p>Развітаўся хлопец з дзедам,</p>
<p>Зноў ён – лесу, поля сын</p>
<p>І старым знаёмым следам</p>
<p>Ідзе, вольны і адзін.</p>
<p>У яго пуцец гатовы –</p>
<p>Ён у сэрцы моцна лёг,</p>
<p>І Сымонка помніць словы –</p>
<p>На яе ступіць парог.</p>
<p>Але справа тут не ў словах:</p>
<p>Словы можа сцерці час,</p>
<p>А ў другіх зусім умовах</p>
<p>Вузел быў прычын якраз –</p>
<p>Абудзілася ў ім песня,</p>
<p>Гімн, жыццёвы чараўнік, –</p>
<p>Той няясны клік прадвесня,</p>
<p>Той юнацкі сэрца клік.</p>
<p>Прагла сэрца маладое</p>
<p>Сэрца водгулле пачуць,</p>
<p>І даўно ў ім гарыць тое,</p>
<p>Чаго нельга абмінуць.</p>
<p>Тым агнём душа сагрэта,</p>
<p>Свет аздоблен тым агнём:</p>
<p>З ім без лета свеціць лета,</p>
<p>З ім і ноч здаецца днём.</p>
<p>Ён чаруе сваім словам,</p>
<p>Спевам вечна маладым;</p>
<p>Але ў полымі ружовым</p>
<p>Ёсць і горкі, едкі дым.</p>
<p>І каму сноў не складалі</p>
<p>Чары-мары летуны?</p>
<p>Эх, насілі вашы хвалі</p>
<p>Нашы гонкія чаўны!..</p>
<p>Лес... той самы, сінякрылы,</p>
<p>Ён лісцём, бы п’е віно;</p>
<p>Пазалота нівак мілых,</p>
<p>Хмарак лёгкае руно...</p>
<p>Пад зялёнаю накідкай</p>
<p>Голькі песцяцца ў цяпле;</p>
<p>Жупіць ветрычак з ракіткай,</p>
<p>Гуд у дубавым дупле.</p>
<p>А сам дуб у нейкай думе</p>
<p>Разгарнуў сваё лісцё.</p>
<p>Тут у кажнай з’яве-шуме</p>
<p>Сваё чуецца жыццё.</p>
<p>А ў падножжы лясных шатаў,</p>
<p>Дзе каліна расцвіла,</p>
<p>Легла пышна і багата</p>
<p>Тканка цені і святла.</p>
<p>Ён спыніўся – лес знаёмы,</p>
<p>Лес наводзіць многа дум...</p>
<p>Эх, зялёныя харомы!</p>
<p>Сэрца ведае ваш шум...</p>
<p>На курганчык той, дзе колісь</p>
<p>Развіталіся яны,</p>
<p>Дзе іх сцежкі раскалолісь</p>
<p>Тры таму назад вясны,</p>
<p>Зноў цяпер Сымонка ўсходзіць</p>
<p>Месца тое павітаць;</p>
<p>Стаў і поглядам абводзіць</p>
<p>Даль палёў, нябёсаў гладзь.</p>
<p>Унь дарога між прысады</p>
<p>Двух радоў старых бяроз,</p>
<p>Ён шчасліў тут быў і рады,</p>
<p>Ён душою тут узрос...</p>
<p>Страх, развага і сумненне</p>
<p>Сталі хлопца пашыбаць:</p>
<p>Што ён знойдзе? што сустрэне?</p>
<p>Што ён мае ёй сказаць?</p>
<p>Мо даўно ён там забыты</p>
<p>І для Ганны стаў чужы,</p>
<p>Бы той зеллем апавіты</p>
<p>Цяжкі камень на мяжы?</p>
<p>Ды сярод тых думак горкіх,</p>
<p>Праганяючы ўвесь страх,</p>
<p>Вочкі Ганны, як дзве зоркі,</p>
<p>Хлопца клікалі на шлях</p>
<p>І так гожа пазіралі,</p>
<p>Так смяяліся яму,</p>
<p>Што бясследна разганялі</p>
<p>Гэтых думак чорных цьму.</p>
<p>Што ж тут думаць? Смела, браце!</p>
<p>Не – назад няма дарог!</p>
<p>Гайда, покі сілак хваціць,</p>
<p>На прасторыну-разлог.</p>
<p>Гоніць хлопец прэч трывогу,</p>
<p>Як паганы які сон,</p>
<p>І з кургана на дарогу</p>
<p>Зварачае зноў Сымон.</p>
<p>Сталым крокам між бярозак</p>
<p>З сябрам-кіем ён ідзе,</p>
<p>А з ім лісце ў гушчы розаг</p>
<p>Мову згодную вядзе;</p>
<p>Іх там ветрычак гайдае,</p>
<p>Песціць іх, бы тых дзяток;</p>
<p>Збоку ветру ў тахт спявае</p>
<p>Гутарлівы ручаёк.</p>
<p>Песні – з’явы падарожжа!</p>
<p>Колькі мар і чар у вас!</p>
<p>Што мілей размовы збожжа</p>
<p>На палёх у летні час?</p>
<p>Што прыемней даляў гэтых,</p>
<p>Апавітых у туман,</p>
<p>І лясоў, смугой адзетых,</p>
<p>Горак сіні караван?</p>
<p>Што цікавей хмар страшэнных,</p>
<p>Громаў гучных, іх сыноў,</p>
<p>І маланак, слуг нязменных</p>
<p>Грозных, страшных перуноў?</p>
<p>Што таемней зор бліскучых,</p>
<p>Зор дрыготных, бы жывых,</p>
<p>Што ў асобку або ў кучах</p>
<p>Свецяць з багнаў векавых?</p>
<p>Вось дарожка ў бок ад шляху</p>
<p>Павіваецца між ніў.</p>
<p>Хлопец стаў, цясней пад паху</p>
<p>Скрыпку-друга прытуліў</p>
<p>І гарнітур апраўляе,</p>
<p>Шапку гне крыху набок,</p>
<p>Пыл дарожны абівае,</p>
<p>Гразь даўнейшую, пясок,</p>
<p>Бо ўжо блізка, і з узгорку</p>
<p>Іх гаспода ўся відаць,</p>
<p>Нават нейчая гаворка</p>
<p>Ці не з іх двара чуваць?</p>
<p>Унь і хата, сад вішнёвы.</p>
<p>Як разросся той садок!</p>
<p>Хлопцу ўспомніўся часок</p>
<p>Іх спаткання, іх размовы,</p>
<p>Смех і звонкі галасок.</p>
<p>І час нейкі, бы прыкуты,</p>
<p>Ён стаіць, глядзіць туды...</p>
<p>Прайшлі цэлыя гады,</p>
<p>Жывы ж гэтыя мінуты!</p>
<p>Ну, што ж? досыць разважання!</p>
<p>Ідзе ўзмежкам напрасцяк.</p>
<p>Лёгкі трэпет хвалявання</p>
<p>Адчувае ўсё ж юнак.</p>
<p>І вось бачыць ён: з-за хаты</p>
<p>Ідзе жнейка ў яго бок;</p>
<p>У руцэ – глячок пузаты,</p>
<p>На плячы – крывы сярпок.</p>
<p>Прыглядаецца – хто ж гэта?</p>
<p>Маці Ганніна, яна!</p>
<p>Пастарэла, страх, кабета.</p>
<p>А чаму ж ідзе адна?</p>
<p>Гаспадынька, бы не тая,–</p>
<p>Так змянілася яна.</p>
<p>«Добрым днём» яе вітае</p>
<p>І пытае:</p>
<p>«Ці пазналі ж вы блазна?»</p>
<p>Прыпынілася жанчына,</p>
<p>Углядаецца ў хлапца,</p>
<p>А журботныя маршчыны</p>
<p>Леглі ўпоперак ліца.</p>
<p>– Не, галубок: не пазнала я –</p>
<p>Памяць мая заняпалая...</p>
<p>Да ці можа быць?! Сымонка!</p>
<p>Спала мне з вачэй пялёнка,</p>
<p>А пазнала ж па вачох!</p>
<p>Ах, саколік, маё сонка,</p>
<p>Зноў у нашых ты краёх!..</p>
<p>А як вырас!.. Ох, мой любы!</p>
<p>А ў нас тут бяда-напасце</p>
<p>Ды такое ўжо няшчасце,</p>
<p>Што й не будзе горшай згубы...</p>
<p>Ой, якое ж гэта гора:</p>
<p>Наша Ганна навек хвора!</p>
<p>Збіла краску, бы марозам,–</p>
<p>Памяшаўся яе розум.–</p>
<p>Хлопцу раптам цёмна стала,</p>
<p>Пабялеў як палатно;</p>
<p>Сэрца ў ім як бы апала,</p>
<p>Свету тога не чутно,</p>
<p>І асеў, бы птах бяскрыльны,</p>
<p>На мурожную траву,</p>
<p>І рукамі моцна-шчыльна</p>
<p>Ён сціскае галаву.</p>
<p>Ён не плача, не галосіць,</p>
<p>Ён сядзіць, як бы ў агні,</p>
<p>А кабета гляк падносіць,</p>
<p>Нахілілася і просіць:</p>
<p>– На, вадзіцы палыкні!</p>
<p>– А дзе ж Ганна? – Яна ў хаце.</p>
<p>Супакойся ж хоць ты сам...</p>
<p>Няма долечкі дзяўчаці –</p>
<p>Марна згублена краса!</p>
<p>Лепш хай смерць яе атуліць,</p>
<p>Як вар'ятам быць, дурным. –</p>
<p>І заплакала матуля</p>
<p>Плачам ціхім, нутраным.</p>
<p>– Пакажыце мне яе вы:</p>
<p>Яна мусіць ачуняць!</p>
<p>Трэба мрок той адагнаць,</p>
<p>Знішчыць цёмныя навевы</p>
<p>І з душы заслону зняць! –</p>
<p>Ён гаворыць, бы ў натхненні,</p>
<p>Вочы іскрацца агнём,</p>
<p>А кабета ў засмучэнні</p>
<p>На яго глядзіць маўчком.</p>
<p>«А мо станецца тут дзіва?..</p>
<p>Хоць малая то надзея», –</p>
<p>Маці думкай сэрца грэе</p>
<p>Ды йдзе ў хату з ім рупліва.</p>
<p>Ідучы казала маці:</p>
<p>– Ноч, адна ноч загубіла!..</p>
<p>Яна ж так цябе любіла,</p>
<p>Ды не лёс майму дзіцяці.</p>
<p>Людзі злыя і без сэрца:</p>
<p>Загубілі век блазнерцы. –</p>
<p>Яны ў сенцах. Вось і хата,</p>
<p>Тая хата, той парог.</p>
<p>А тут хтось яго сцярог,</p>
<p>Як бы тая рука ката...</p>
<p>Мухі роем. Цемнавата.</p>
<p>Унь той кут, унь той палог,</p>
<p>А яна... да ці ж то Ганя?</p>
<p>Нерухліва і глуха,</p>
<p>У яго бок і не гляне;</p>
<p>Косы збіты, як страха.</p>
<p>Рукі звязаны ў няшчаснай,</p>
<p>І прывязана сама,</p>
<p>Каб не білася дарма</p>
<p>У вар’яцтве буры страшнай.</p>
<p>Губы скусаны і сіні,</p>
<p>У вачох – імгла-туман;</p>
<p>Твар яе – зямля пустыні,</p>
<p>Сонцам спалены дзірван.</p>
<p>А цяпер, у час знямогі,</p>
<p>Яна туліцца ў куце;</p>
<p>Нейкі страх і біч трывогі</p>
<p>Б’е дзяўчыну і гняце.</p>
<p>Пазірае кудысь дзіка,</p>
<p>Падаецца ўся назад,</p>
<p>Ды як крыкне немым крыкам;</p>
<p>«Жаба! Жаба!.. тыга, гад!»</p>
<p>І ўсім целам затраслася</p>
<p>І жахаецца: «Гах, гах!»</p>
<p>Жмецца, кідаецца ў страсе,</p>
<p>А ўваччу – нязмерны жах.</p>
<p>Анямелы, страхам скуты,</p>
<p>Відам зражаны яе,</p>
<p>Ён глядзіць, і боль пакуты</p>
<p>І на ім свой след кладзе.</p>
<p>І што сталася з дзяўчыны!</p>
<p>Што зрабіла з яе цьма?</p>
<p>Адна форма, стан руіны,</p>
<p>А Ганусі ўжо няма...</p>
<p>Ён бліжэй на крок ступае</p>
<p>І ў няясным парыванні</p>
<p>Зазірае ў вочы Ганне,</p>
<p>А яна як бы сляпая.</p>
<p>Згас румянец, твар упалы,</p>
<p>На ім след пякельнай мукі,</p>
<p>Боль няведанай дакукі,</p>
<p>Цяжар страшнае навалы.</p>
<p>А ён, сам бы ў памяшанні,</p>
<p>На яе глядзіць бачліва.</p>
<p>Вочы ўскінула пужліва</p>
<p>З патаемным садрыганнем.</p>
<p>У тым поглядзе на мгненне</p>
<p>Блеск знаёмы мільгатнуў,</p>
<p>Мільгатнуў і ў мрок зацьмення</p>
<p>Зноў бясследна патануў.</p>
<p>І ён разам тут памкнуўся</p>
<p>У натхненні, бы ў агні,</p>
<p>І дзяўчыны дакрануўся.</p>
<p>– Ганна! Ганначка! зірні! –</p>
<p>Ён глядзіць ёй пільна ў вочы,</p>
<p>Бы ўвесь жар, агонь цішы,</p>
<p>Перанесці ў мыслі хоча</p>
<p>Яе зломанай душы.</p>
<p>Ён глядзіць, як бы чаруе,</p>
<p>Ён шукае тую ніць,</p>
<p>Каб заслону цемраную</p>
<p>Ёй адсунуць, адсланіць.</p>
<p>Мутным поглядам дзяўчына</p>
<p>Пазірае на сцяну;</p>
<p>Ёй вар’яцтва павуціна</p>
<p>Густа сцеле пеляну.</p>
<p>Потым вочы мімаволі</p>
<p>Пераводзіць на яго</p>
<p>І глядзіць з адбіткам болю.</p>
<p>– Каго бачыш ты? каго? –</p>
<p>Яна разам задрыжала,</p>
<p>Нема крыкнула і ўпала</p>
<p>І застыла нерухліва.</p>
<p>– Ганна! Ганна! Нежывая!</p>
<p>Ой, дачушка, дарагая... –</p>
<p>Плача маці праразліва.</p>
<p>– Ша, не плачце – будзе жыва.</p>
<p>Глядзіць маці на Сымона,</p>
<p>А ён сам нібы шалёны –</p>
<p>Зрок той бегае блукліва.</p>
<p>Ганна ўпала ў сон глыбокі.</p>
<p>Ноч прайшла, прайшоў і дзень,</p>
<p>Аджываюць яе шчокі,</p>
<p>З яе твару нікне цень.</p>
<p>Ён вартуе сон дзявочы,</p>
<p>Навявае ёй спакой,</p>
<p>Заглядае ў яе вочы</p>
<p>З нейкай любасцю нямой.</p>
<p> </p>
<p>«Спі, мая рыбка, спі, залатая!</p>
<p>Сонейка ўзыдзе: у блеску святла</p>
<p>Знікне-загіне імгла.</p>
<p>Промень бліскучы да нас завітае,</p>
<p>Мрок ён адгоніць узмахам крыла,</p>
<p>Знішчыць дыханнем цяпла».</p>
<p> </p>
<p>Спіць дзяўчына моцным сном,</p>
<p>Цемнакрыліць ноч другая,</p>
<p>Мрок цярушачы крылом.</p>
<p>Ноч – памочніца благая.</p>
<p>Ноч стаілася пры лесе,</p>
<p>А лес знізіўся, унік;</p>
<p>Месяц паліць свой лучнік,</p>
<p>Кужаль сцелючы на стрэсе,</p>
<p>Зоркам белячы ручнік,</p>
<p>І маркотна, так маркотна!</p>
<p>Што нясе ёй гэты сон?</p>
<p>Мімавольна, мімалётна</p>
<p>Тую ноч успомніў ён.</p>
<p>І тут нейк само сабою</p>
<p>Напаткалася яму</p>
<p>Выйсці ў сад, як той парою,</p>
<p>І парушыць ночку-цьму:</p>
<p>Можа Ганна скрыпку ўчуе,</p>
<p>Можа звонкая струна</p>
<p>Яе душу пацалуе,</p>
<p>Ускатурхае да дна</p>
<p>І разгоніць ноч зацьмення,</p>
<p>Знойдзе ў сэрцы тую ніць,</p>
<p>Што паможа памутненне</p>
<p>Адагнаць ці праясніць.</p>
<p>Ён ціхутка бярэ скрыпку,</p>
<p>Адчыняе ў сад акно,</p>
<p>На дзяўчыну, сваю рыбку,</p>
<p>Сэрцу родную даўно,</p>
<p>Пазірае ў засмучэнні</p>
<p>І ёй шэпча, бы ў натхненні:</p>
<p> </p>
<p>«Ты пачуеш голас мае песні,</p>
<p>Мыслі твае праясняцца,</p>
<p>Згіне цемра, як гінуць туманы</p>
<p>Ў блеску сонца;</p>
<p>Зыдзе ў душу тваю ўспакаенне</p>
<p>Выплыве сонца з зацьмення».</p>
<p> </p>
<p>На яе твары збалелым</p>
<p>Нейкі проблеск мільгатнуў,</p>
<p>Усмех ціхі і нясмелы</p>
<p>Яе вусны ўскалыхнуў,</p>
<p>Бы зарніца цені ночы.</p>
<p>Ён шчасліў, бязмерна рад;</p>
<p>Ён цалуе яе ў вочы</p>
<p>І з надзеяй ідзе ў сад,</p>
<p>Выбірае там мясціну,</p>
<p>Як тады, у тую ноч –</p>
<p>Адратуе ён дзяўчыну,</p>
<p>Мрок з душы адгоніць проч!</p>
<p>Кінуў погляд ён нясмела</p>
<p>У бок цёмнага акна,</p>
<p>І натхненна зазвінела</p>
<p>Звоннаплыўная струна.</p>
<p>І гамоніць, як жывая,</p>
<p>У зялёным салашы,</p>
<p>Нібы срэбра разлівае,</p>
<p>Рухі сэрца адбівае,</p>
<p>Звоніць водгуллем душы;</p>
<p>Галубком ляціць над борам,</p>
<p>Пчолкай зумкае ў галлі</p>
<p>І імкнецца к ясным зорам</p>
<p>Палкай просьбаю зямлі.</p>
<p>І, здаецца, сама ночка</p>
<p>Гэтай просьбе спачувала:</p>
<p>Яна нават не гайдала</p>
<p>Ні галінкі, ні кусточка,</p>
<p>Ні былінкі, ні лісточка,</p>
<p>Ні на ніве каласочка.</p>
<p>І выразней свае ніці</p>
<p>Месяц звешвае ў дно цьмы</p>
<p>І затрымлівае ў жыце</p>
<p>Смех няясны, смех нямы.</p>
<p>І раптоўна моўкнуць струны,</p>
<p>Задрыжаў увесь пясняр:</p>
<p>У акне скрозь змрочча руны</p>
<p>Вырысоўваецца твар!</p>
<p>Ён глядзіць у аняменні,</p>
<p>Ён застыў, акамянеў, –</p>
<p>Дух надзеяй зарунеў,</p>
<p>Дух агорнут у сумненне.</p>
<p> </p>
<p>Г а н н а</p>
<p>Ці то сон, ці то здань?..</p>
<p>Чула музыку я!..</p>
<p>Не, то – мара мая...</p>
<p>Ах, адстань ты, адстань,</p>
<p>Сэрца мне не тумань!</p>
<p>Ноч... Адчынена аконца.</p>
<p>Сад... Ён цёмны, ён глухі,</p>
<p>А мне смутненька бясконца,</p>
<p>Сон гняце мяне ліхі...</p>
<p>Вір... Я ў віры! я – русалка.</p>
<p>А як пеніцца вада!</p>
<p>Як гуляе на ёй скалка!..</p>
<p>Ой, бяда будзе, бяда!..</p>
<p> </p>
<p>С ы м о н</p>
<p>Ганна, Ганначка! не бойся!</p>
<p>Гэта я: не зман, не сон!..</p>
<p> </p>
<p>Г а н н а</p>
<p>Ты? А хто ты?</p>
<p> </p>
<p>С ы м о н</p>
<p>Я – Сымон,</p>
<p>Той музыка... Заспакойся!..</p>
<p> </p>
<p>Г а н н а</p>
<p>Дык то праўда?.. Што са мною?</p>
<p>Дай успомніць!.. Душыць жвір,</p>
<p>Адабраў мне памяць вір,</p>
<p>Зацягае глыбінёю!..</p>
<p> </p>
<p>С ы м о н</p>
<p>Вір? Ён знік; яго няма!</p>
<p>Паглядзі: святлее ўсход,</p>
<p>Месяц кончыў свой абход,</p>
<p>Ноч праходзіць, нікне цьма –</p>
<p>Ты трывожышся дарма.</p>
<p>Ты, Гануська, была хвора –</p>
<p>Проста трызніла ты ў сне.</p>
<p>Ты заснула пазаўчора,</p>
<p>А цяпер твой вір засне!</p>
<p> </p>
<p>Г а н н а</p>
<p>Сон, ты кажаш? І цяпер сон?</p>
<p>І ты сон?.. А праўда дзе?..</p>
<p>А што гэта так гудзе?..</p>
<p>Страшна!.. Ох, як свет забэрсан!</p>
<p>Дай мне руку... Ну, во гэтак...</p>
<p>Гавары ж мне, будзь са мной:</p>
<p>Чуць хачу я голас твой,</p>
<p>Бо твой голас – песня кветак.</p>
<p> </p>
<p>С ы м о н</p>
<p>Ганна-рыбка! ды не бойся,</p>
<p>Заспакойся</p>
<p>І засні.</p>
<p>Ты стамілася, галубка,</p>
<p>Ссохлі губкі,</p>
<p>Ты ў агні.</p>
<p>Спі, я сон твой павартую,</p>
<p>Я цябе пакалышу –</p>
<p>Спаткі трэба малышу.</p>
<p>Люлі-люленькі малую!</p>
<p>Казку Ганначцы скажу я,</p>
<p>Вочкі-зоркі патушу.</p>
<p>«Раз сышла з нябёс вясёлка</p>
<p>І ступіла на зямельку</p>
<p>Ды ўраніла там кудзельку,</p>
<p>Кудры ранічнага золку,</p>
<p>На зямлю пасцельку.</p>
<p> </p>
<p>Спрала зорачка кудзелю,</p>
<p>Зладзіў месячык красёнцы,</p>
<p>А дзянёк саткаў на сонцы</p>
<p>З нітак красачку-лілею,</p>
<p>Гожую бясконца.</p>
<p> </p>
<p>Хараством лілейка ззяе,</p>
<p>Як дзянніцы абуджэнне;</p>
<p>Яе белае адзенне</p>
<p>Навакола разлівае</p>
<p>Златаблеск-ірдзенне.</p>
<p> </p>
<p>Усміхалася ёй неба,</p>
<p>Пазірала вокам ласкі;</p>
<p>Ёй складалі байкі-казкі</p>
<p>Лес і поле морам хлеба,</p>
<p>Ёй спявалі краскі.</p>
<p> </p>
<p>І была яна шчасліва,</p>
<p>Бо любілі ўсе лілею.</p>
<p>Пчолка зумкала над ею,</p>
<p>Штось казала ёй жычліва</p>
<p>Гутаркаю тэю.</p>
<p> </p>
<p>Лесны жаваранак вольны,</p>
<p>Снуючыся ў яснай сіні,</p>
<p>Песню пеў у жытнім кліне</p>
<p>І будзіў прастор наддольны</p>
<p>І пяскоў пустыні.</p>
<p> </p>
<p>І бывала, калі ў небе</p>
<p>Чуць прыжмураць вочкі зоры,</p>
<p>Ён імкнуўся ўжо ў прасторы;</p>
<p>Пеў ён песні роднай глебе</p>
<p>І яе разорам.</p>
<p> </p>
<p>А лілейка ў блеску росным</p>
<p>Ад тых песень замірала</p>
<p>І лісточкі расчыняла</p>
<p>Ды ціхутка, безгалосна</p>
<p>Песняра зазвала.</p>
<p> </p>
<p>Ён зірнуў на травы-руні,</p>
<p>Што рунелі на тым полі,</p>
<p>І спускаецца на ролі,</p>
<p>Дзе расла яна, красуня,</p>
<p>У пясчаным доле».</p>
<p> </p>
<p>– Чуеш казку ты? – пытае.</p>
<p>А яна пад той шумок</p>
<p>Спіць салодка... Дзень вітае,</p>
<p>Цьма расходзіцца густая,</p>
<p>Радасць суліць ім дзянёк.</p>
<p>Спіць Гануся ціха-роўна,</p>
<p>Ружавеюць яе шчочкі;</p>
<p>Нікнуць з твару цені ночкі,</p>
<p>А ён цешыцца бясслоўна.</p>
<p>Вось з-за лесу ўстала сонца.</p>
<p>Рассыпае каснікі,</p>
<p>Залатыя ручнікі</p>
<p>І цалуе праз аконца</p>
<p>Збітых кудзер валаконцы,</p>
<p>Жылкі сінія рукі.</p>
<p>І ў адказ на тое ззянне</p>
<p>Смех ёй вусны асвятліў:</p>
<p>То – яе душы світанне,</p>
<p>Сілы свежае прыліў.</p>
<p> </p>
<p>____________</p>
<p> </p>
<p> </p>
<p>Я развітаюся з Сымонам –</p>
<p>Тут круг замкнут адзін, а там</p>
<p>Сваім звычайным ходам-гонам</p>
<p>Пачнуцца новыя кругі –</p>
<p>Яшчэ далёкі берагі,</p>
<p>Аб іх раскажа повесць вам</p>
<p>Ужо не я, а хто другі.</p>
<p>Пайшоў Сымон сваёй пуцінай,</p>
<p>Бо ён прыроджаны пясняр.</p>
<p>Панёс ён людзям песень дар –</p>
<p>Агонь душы і сэрца жар,</p>
<p>Панёс пяснярскай каляінай.</p>
<p>Рука ў руку з ім і з ахвотай</p>
<p>Дзяўчына мілая ішла.</p>
<p>Пад сховам дзеўчага крыла</p>
<p>Гарнула далі пазалотай,</p>
<p>І не кранала іх журбота,</p>
<p>Не засмучала іх імгла.</p>
<p>І ўжо ў пуці, ідучы з ею,</p>
<p>Як надышоў той час-пара,</p>
<p>Дакончыў казку пра лілею</p>
<p>І пра пташыну-песняра.</p>
<p> </p>
<p><i>1924 – 1925</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>