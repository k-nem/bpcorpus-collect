<div class="container">
<div class="book-utils">
<div id="qrcode"></div>
<a href="/Jakub_Kolas/Dva_marazy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Якуб Колас -->
<!-- HEADER_FIELD CreationYear: [1906-1907,1928] -->
<!-- HEADER_FIELD FirstPublicationYear: 1909; 1928; 1962 -->
<!-- HEADER_FIELD Pravapis: A2008 -->
<!-- HEADER_FIELD SectionAuthor: Казкі са зборніка «Другое чытанне для дзяцей беларусаў» -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Два маразы -->
<h2><a href="http://knihi.com/Jakub_Kolas/">Якуб Колас</a></h2>
<h2>Два маразы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Гулялі па полі два маразы, два родныя браты: мароз Сіні-нос і мароз Чырвоны-нос.</p>
<p>Гуляюць-пагульваюць маразы, адзін аднаго пахвальваючы. А ноч ясная-ясная. Прасторна маразам на волі. А ціха, так ціха, нібы жывой душы не засталося на свеце. Перабеглі маразы з поля на лес. Бегаюць, палускваюць, з дрэва на дрэва пераскокваюць, зайчыкаў палохаюць. З лесу ў вёску заскочылі і давай па даху страляць.</p>
<p>– Эге, – кажа мароз Сіні-нос, – усе пахаваліся, баяцца на двор вылезці.</p>
<p>– Няхай толькі вылезе хто: задамо яму страху, – адказвае мароз Чырвоны-нос.</p>
<p>Пачало развідняцца. Паваліў з комінаў дым густы. Заскрыпелі калодзежы. Павыходзілі мужчыны з хат. Хто малаціць пайшоў, хто ў лес па дровы збіраецца.</p>
<p>– Стой жа, брат, – сказаў мароз Чырвоны-нос. – Пабяжым жа мы на дарогу ў поле.</p>
<p>І пабеглі яны зноў у поле; стаяць, прытуліўшыся, падарожных чакаюць.</p>
<p>Заскрыпелі сані на дарозе. Зазваніў дзесь званочак пад дугою.</p>
<p>У санях селянін сядзіць, коніка паганяе. А ззаду за ім зухаўскі вазок плыве, званочак пазвоньвае.</p>
<p>– Ну чакайце ж вы, – кажа мароз Сіні-нос. – Ты бяжы за мужыком, а я за панам паганюся.</p>
<p>І пабеглі яны падарожных марозіць.</p>
<p>Доўга бег мароз Сіні-нос, пакуль пана дагнаў. Нарэшце дагнаў, пад футра залез, цяпло выганяе адтуль. Паціскаецца пан, ногі зябнуць, холад па целе пайшоў, панскі нос пасінеў. А мароз Сіні-нос толькі пасмейваецца. Ледзь да смерці пана не замарозіў.</p>
<p>А мароз Чырвоны-нос дагнаў селяніна і давай яго марозіць.</p>
<p>– Эге, мароз не жартуе, – кажа селялін. Злез ён з саней, бяжыць, нагамі тупае, рукамі аб плечы б’е. Прабег так з паўвярсты, аж горача стала яму. Сеў сабе на сані, едзе – і гора мала.</p>
<p>– Ну пачакай ты, брат: прайму я цябе, як ты дровы сячы будзеш.</p>
<p>Заехаў чалавек у лес. А мароз Чырвоны-нос выперадзіў яго, у лесе чакае. Выпраг коніка селянін, сякеру ўзяў ды як пачаў секчы – горача стала яму. Скінуў кажух. А мароз і ўзрадаваўся: залез у кажух і давай там белыя кросны ткаць.</p>
<p>Зрабіўся кажух белы, як снег.</p>
<p>Насек дроў чалавек, да кажуха ідзе, а ён увесь абмёрз.</p>
<p>– Эге, браток, дык ты тут!</p>
<p>Узяў пугаўё ды як стаў малаціць – ледзь жывы выскачыў мароз Чырвоны-нос ды драла ў лес.</p>
<p>Узлаваўся мароз Чырвоны-нос на селяніна, але ніякай рады даць яму не можа.</p>
<p> </p>
<p><i>[1906–1907, 1928]</i></p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>