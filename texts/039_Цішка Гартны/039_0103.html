<div class="container">
<div class="book-utils">
<div id="qrcode"></div>
<a href="/Ciska_Hartny/Cyrvonaja_Radzima.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1925; 1926 -->
<!-- HEADER_FIELD Edition: Збор твораў. У 4 т. Т. І: Вершы, 1909—1935. Апавяданні 1909—1927 / Аўт. прадм. С. Александровіч.— Мн.: Маст. літ., 1987.— 438 с. -->
<!-- HEADER_FIELD FirstPublicationYear: 1925; 1926 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Чырвоная Радзіма -->
<h2><a href="http://knihi.com/Ciska_Hartny/">Цішка Гартны</a></h2>
<h2>Чырвоная Радзіма</h2>
<div style="height: 3rem"></div>
<!-- TOC_BEGIN -->
<a href="#chapter1">І - СЛУЧЧЫНА</a><br/>
<a href="#chapter2">ІІ - СЛУЦАК</a><br/>
<a href="#chapter3">ІІІ - КАПЫЛЬ</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І - СЛУЧЧЫНА</h3>
<p> </p>
<div class="EPIGRAPH">
<p><i>Прысвячаецца Язэпу Дыле</i></p>
</div>
<div class="CLEAR"></div>
<p> </p>
<p>Распасцерлася раўнінаю,</p>
<p>Стройнаю распласталася...</p>
<p>Беларускаю Ўкраінаю</p>
<p>Нездарма ўсё ж назвалася.</p>
<p> </p>
<p>Лугам-поплавам мурожнымі,</p>
<p>Полем-нівамі ўроднымі,</p>
<p>Як ядвабам разложаным,</p>
<p>Пазіраеш ты, родная.</p>
<p> </p>
<p>Паглядзець скрозь — неасяжная,</p>
<p>Вісне неба паземамі,</p>
<p>Шмат палеткі твае ўражая</p>
<p>Абсякала рука крэменем.</p>
<p> </p>
<p>Йшлі грамадамі нязлічнымі</p>
<p>Белапанскія коннікі,</p>
<p>Руйнавалі нашчэнт, нішчылі</p>
<p>Хаты, поле і хвойнікі.</p>
<p> </p>
<p>Дымам-полымем курылася</p>
<p>Праца цяжкая, чорная!</p>
<p>За свабоду шчыра білася</p>
<p>Вёска скрозь — непакорная.</p>
<p> </p>
<p>І крываваю мяжынаю,</p>
<p>І крываваю істужкаю.</p>
<p>Пан граніцу ды раўнінаю</p>
<p>Пралажыў наўсцяж Слуцкаю.</p>
<p> </p>
<p>«Не загоіцца, не, шарая,</p>
<p>Беларусь бальшавіцкая;</p>
<p>Пакараў яе бог карамі</p>
<p>За бунтоўнасць мужыцкую».</p>
<p> </p>
<p>Гэтак думалі, так радзілі,</p>
<p>Але думка — дарэмная!</p>
<p>Зноў адыме, што пакрадзена,</p>
<p>Наша Случчына зрэбная.</p>
<p> </p>
<p>Працай цяжкаю — сялянскаю,</p>
<p>Працай ўпартаю — рабочаю,</p>
<p>Яна гоіць здзекі панскія,</p>
<p>Выжывае аброчанасць.</p>
<p> </p>
<p>Ўся садамі поўна, бэрамі,</p>
<p>Поўна жытам, пшаніцаю,</p>
<p>У наступнае ідзе з вераю,</p>
<p>Б’е адвага крыніцаю.</p>
<p> </p>
<p>Не загіне, ды не вечнае —</p>
<p>Што ўрэзана, адлучана.</p>
<p>Будуць, будуць яшчэ злечаны</p>
<p>Беларусь і ты, Случчына.</p>
<p> </p>
<p>Слуцак, 18/ІІ-1925</p>
<p> </p>
<h3><a id="chapter2"></a>ІІ - СЛУЦАК</h3>
<p>Прытуліўся, прылёг пад садамі,</p>
<p>Новых дзён ды вякамі ждучы.</p>
<p>А цяпер вось старымі дамамі</p>
<p>Мову іншую кажа Случы.</p>
<p> </p>
<p>Ад князёў, ад паноў, ад няволі</p>
<p>Успаміны — гіньце ў пустэчы!</p>
<p>Не, не будзе, не будзе ўжо болей</p>
<p>Аб пары той ягонае рэчы.</p>
<p> </p>
<p>Над будынкамі шэрымі сцягі</p>
<p>Свету новаму значаць цуды;</p>
<p>Разлятаюцца пекныя сагі,</p>
<p>Звоніць гімн працоўнаму люду.</p>
<p> </p>
<p>Ядранее, як лес, жыта ціха,</p>
<p>Нахіліла калоссе удала...</p>
<p>Старадаўняя можа ткачыха</p>
<p>Вызваленне працоўным прыткала?</p>
<p> </p>
<p>Ад усходу на захад далёкі</p>
<p>Яе вокліч звоніць завуча:</p>
<p>Сустракай, Слуцак, новыя векі,</p>
<p>Шумі радаснай рэчкай Случчу.</p>
<p> </p>
<p>22/ІІІ-1925</p>
<p> </p>
<h3><a id="chapter3"></a>ІІІ - КАПЫЛЬ</h3>
<p>З сівых вякоў выглядае даўнасць:</p>
<p>Замчышча, роў, курганы...</p>
<p>Ў казках-байках туманная слаўнасць</p>
<p>Дзеяў яго старыны...</p>
<p>Вёрсты адгону, межы-дарогі</p>
<p>Мералі гала-абшар;</p>
<p>Сэрца не чула дбалай трывогі,</p>
<p>Жыцце не мела ахвяр...</p>
<p>Праўда таму, ці мо дымная здань?</p>
<p>— Байкі ўсё гэта чыесь...</p>
<p>Ведама, ведама добра, што пан</p>
<p>Цёнгля меў муштры свае.</p>
<p>Меў тую дзікасць, якую после</p>
<p>Доўгія векі ўжываў;</p>
<p>Долю пакутную едкаю бросняй,</p>
<p>Долю яго спавіваў.</p>
<p>Ведама, замчышча князя-пана —</p>
<p>Гэта быў страшны куток!</p>
<p>Плён свае працы ў яго сяляне</p>
<p>Доўга насілі ў аброк.</p>
<p>Слесара браклі ў крыві мазолі,</p>
<p>Мучыла боль катляра.</p>
<p>Колькі пагарды, здзеку, няволі</p>
<p>Неслі князём да двара!..</p>
<p>Белыя коні пекнае княжны —</p>
<p>Чорная праца сялян.</p>
<p>Чуе-чуе андарак сярмяжны</p>
<p>Болі старых капылян.</p>
<p>Нёс свае хвалі бурлівы Нёман,</p>
<p>Мыў замкавы сцены ён.</p>
<p>Ліпы ж нашэптвалі: будзе зломан,</p>
<p>Будзе, ой, зломан прыгон...</p>
<p>Капля за капляй точаць каменні,</p>
<p>Іскра разводзіць пажар...</p>
<p>Колькі свабодзе ўжо пакаленні</p>
<p>Колькі прынеслі ахвяр!</p>
<p>Ўгору высока раслі магілы,—</p>
<p>Нёман у бок пахіліў,</p>
<p>Покуль над сівым буйным Капылем</p>
<p>Волю вяшчун пратрубіў.</p>
<p>Дымам на лес сухастой спусціўся</p>
<p>Блутнае байкі павер...</p>
<p>Яў прыгажэйшы яе нарадзіўся,</p>
<p>Яў, які бачым цяпер.</p>
<p>Ў Янкавым лесе хвоі шапочуць</p>
<p>Новаму часу напеў...</p>
<p>Ўзрокам як змерыць, не бачаць вочы,</p>
<p>Дзе бы палац забялеў.</p>
<p>Роўнымі стужкамі поле-нівы,</p>
<p>Ворыва, сеўба, жніво...</p>
<p>Плёны ад працы ратай руплівы</p>
<p>Звозіць сабе ў гумно.</p>
<p>Едзеш дарогай — пан не староніць —</p>
<p>Проста, хай курыцца пыл!</p>
<p>Чуе ўсё ж, чуе і добра помніць</p>
<p>Горкую праўду Капыль.</p>
<p>Помніць ён: вось канчаецца поле —</p>
<p>Ранай крывавай мяжа;</p>
<p>Там жа, там за ёю — няволя,</p>
<p>Панскага здзеку цяжар.</p>
<p>Топчуць капыты ніву-збажыну,</p>
<p>Рэжуць сялянскі загон.</p>
<p>Мараць дашчэнту знішчыць краіну,</p>
<p>Тую, што наша спакон.</p>
<p>Помніць Капыль і, поўны трывогі,</p>
<p>Ўголас пытае: калі</p>
<p>Звяжуць суцэльна шляхі-дарогі</p>
<p>Часткі парванай зямлі?</p>
<p>Покуль жа будуць з гэтым гадзіцца</p>
<p>Родны Слонім, Нясвіж?</p>
<p>Ціха, нядоўга! Можна дзівіцца —</p>
<p>Промін чырвоны імжыць.</p>
<p>Паліць ён, паліць краты-завесы,</p>
<p>Туліць ён... чорную быль...</p>
<p>Скора руку працягне на крэсы,</p>
<p>Грозную руку, Капыль...</p>
<p>Мые-мые граніцу рэчка Мажа,</p>
<p>Рэжа, як грунт капачы...</p>
<p>Час прадраканні добрыя кажа...</p>
<p>Хто ў іх не верыць, ждучы?</p>
<p>З сівых вякоў выглядае даўнасць,</p>
<p>Нікне на светлай мяжы...</p>
<p>Беражы, беражы, Капыль, дбайнасць,</p>
<p>Волю сваю беражы!</p>
<p> </p>
<p>Мінск, 22/VII-1927</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>