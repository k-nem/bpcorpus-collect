<div class="container">
<div class="book-utils">
<div id="qrcode"></div>
<a href="/Ciska_Hartny/Piesni_harbara.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1912 -->
<!-- HEADER_FIELD Edition: Збор твораў. У 4 т. Т. І: Вершы, 1909—1935. Апавяданні 1909—1927 / Аўт. прадм. С. Александровіч.— Мн.: Маст. літ., 1987.— 438 с. -->
<!-- HEADER_FIELD FirstPublicationYear: 1930? -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Песні гарбара -->
<h2><a href="http://knihi.com/Ciska_Hartny/">Цішка Гартны</a></h2>
<h2>Песні гарбара</h2>
<div style="height: 3rem"></div>
<!-- TOC_BEGIN -->
<a href="#chapter1">І</a><br/>
<a href="#chapter2">ІІ</a><br/>
<a href="#chapter3">ІІІ</a><br/>
<a href="#chapter4">IV</a><br/>
<a href="#chapter5">V</a><br/>
<a href="#chapter6">VI</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>І</h3>
<p>Ах, як стрэлка марудна ідзе,</p>
<p>Бы знарок хоча час працягнуць!</p>
<p>І не ведае болю грудзей,</p>
<p>Што дзяннога канца яны ждуць.</p>
<p>Нібы нехта трымае яе:</p>
<p>А ні ўперад, ні ўзад не спяшыць!</p>
<p>А так хочацца-хочацца мне</p>
<p>Ўжо работу сваю супыніць!</p>
<p>Цэлы дзень я за брудным сталом,</p>
<p>Цэлы дзень скуру цвёрдую скроб,</p>
<p>Стаючы укапаным калом,</p>
<p>Я задухай атрутнаю соп.</p>
<p>Не глядзеў і не бачыў нічуць,</p>
<p>Што там ёсць на дварэ, за акном:</p>
<p>Ці там ветры халодныя дзьмуць,</p>
<p>Ці зямля апавіта цяплом.</p>
<p>Навакола чатыры сцяны,</p>
<p>А на іх запляснелая столь,</p>
<p>У табе захавалі яны</p>
<p>Маю крыўду, жаданне і боль.</p>
<p>Вось і вечар... цяпер я на міг —</p>
<p>На адзін — сабе волю найду,</p>
<p>Кіну-рыну усё і усіх</p>
<p>Ды у поле я к лесу пайду.</p>
<p>Там срэдзь галу зялёных лугоў</p>
<p>Я адкрыю збалелую грудзь,</p>
<p>І мне з пахам прынадным квятоў</p>
<p>Ветры цёплыя ўцехай падзьмуць.</p>
<p>Яны прагную душу маю</p>
<p>Ўпояць воляй шырокіх палёў,</p>
<p>Упрыгожаць пакутную ўсю</p>
<p>Цеплатою пахучай сваёй.</p>
<p>А як сілы — жывіцелькі той</p>
<p>Набяруся даволі ў палёх,</p>
<p>Мне лягчэй стане ў працы цяжкой</p>
<p>У майстэрні, ў сцянах чатырох.</p>
<p> </p>
<p>Вількамір, 1912</p>
<p> </p>
<h3><a id="chapter2"></a>ІІ</h3>
<p>Сагнуўшыся, я ля варстата стаю —</p>
<p>Скуру весь дзень без спачынку я гну,</p>
<p>Я скуру ўсё гну,</p>
<p>Нядолю кляну —</p>
<p>І песню пяю.</p>
<p>Дзёгаць і лой мае рукі раз’елі,</p>
<p>Шчокі ў гразі ды смуродзе шчарнелі,</p>
<p>Ружа завяла,</p>
<p>Шчасце прапала,—</p>
<p>Скура забрала...</p>
<p>Там, за акном, ціха неба сінее,</p>
<p>Сонца там дзіўна і свеціць і грэе,</p>
<p>Я ж у спякоце,</p>
<p>Ў гразі і ў поце,—</p>
<p>Я на рабоце...</p>
<p>Цягнуцца к лесу чароўныя далі;</p>
<p>Мураўкай, поплавам землю заслалі</p>
<p>Як дываном;</p>
<p>Там ноччу і днём</p>
<p>Вяселле кругом...</p>
<p>А я адарваны ад гэтай красы,</p>
<p>Запёрты нядоляй ў чатыры сцяны</p>
<p>З сабачкай, з нажом</p>
<p>І ноччу, і днём</p>
<p>Стаю за сталом...</p>
<p> </p>
<p>Вількамір, 1912</p>
<p> </p>
<h3><a id="chapter3"></a>ІІІ</h3>
<p>Гэй, не тамецеся, рукі,</p>
<p>Ногі, пакіньце дрыжаць!</p>
<p>Многа шчэ ўперадзе мукі,</p>
<p>Прыйдзецца многа прыняць...</p>
<p>Гніся ж ты, выцяжка, гніся,</p>
<p>Сілы, брат, болей давай!</p>
<p>Стой ля стала, не хініся,</p>
<p>Часу не траць, не цярай.</p>
<p>Шоргай, сабачка, паволі,</p>
<p>Скуру паважна скрабі,</p>
<p>Нам не пазбыцца нядолі,</p>
<p>Што ты сабе ні рабі.</p>
<p>Гэй, не глядзі на нічога,</p>
<p>Вока нічым не блазнуй!</p>
<p>Тут твая сходзіць дарога,</p>
<p>Стой жа, браток, і працуй...</p>
<p>Дня хоць не бачыш і ночы,</p>
<p>Плечы хай корчыць, шчыміць,</p>
<p>Пот залівае хай вочы,</p>
<p>Трэба рабіць і рабіць.</p>
<p>Шоргай, сабачка, паволі,</p>
<p>Скуру паважна скрабі,</p>
<p>Нам не пазбыцца нядолі,</p>
<p>Што ты сабе ні рабі.</p>
<p>Трэба рабіць, калі трэба</p>
<p>Кожын дзень голад стаміць</p>
<p>Чорным кавалачкам хлеба,</p>
<p>Трэба рабіць, кабы жыць...</p>
<p>Дотуль рабіць, покуль сілы</p>
<p>Ўжо не пакінуць трымаць,</p>
<p>Кроў не застыгне у жылах,</p>
<p>Сэрца не кіне ўдараць.</p>
<p>Шоргай, сабачка, паволі,</p>
<p>Скуру паважна скрабі,</p>
<p>Нам не пазбыцца нядолі,</p>
<p>Што ты сабе ні рабі.</p>
<p> </p>
<p>Вількамір, 1912</p>
<p> </p>
<h3><a id="chapter4"></a>IV</h3>
<p>Я рабочы-гарбар,</p>
<p>Рыцар працы цяжкой,</p>
<p>Я з жалезнай душой,</p>
<p>З сэрцам палкім, як жар.</p>
<p>Ў вачох іскры маіх,</p>
<p>А жалеза ў руках,</p>
<p>Скура гнецца ад іх</p>
<p>Ў адзін міг, ў адзін мах.</p>
<p>Ці задушша ці чад —</p>
<p>Ўсё на сэрцы маім,</p>
<p>Але ўстрашыці нат</p>
<p>Не здалее нічым.</p>
<p>Кроўю цёплай сваей</p>
<p>Абліваю тавар,</p>
<p>А слязою з вачэй,</p>
<p>Што сплывае праз твар,</p>
<p>Харашу я яго,</p>
<p>Дзеля густу людзям...</p>
<p>Не, жыцця я свайго</p>
<p>Для другіх не аддам.</p>
<p>Я здружыўся з трудом,</p>
<p>Я ў ём рос, я ў ём крэп</p>
<p>Люблю мець за сталом</p>
<p>Запрацованы хлеб.</p>
<p>Не хачу, не прывык</p>
<p>Склаўшы рукі хадзіць:</p>
<p>Я гарбар — працаўнік,</p>
<p>Я жыву — каб рабіць.</p>
<p>Маю сілу і гарт —</p>
<p>Імі грудзі гараць...</p>
<p>Ды што ў гэтым я варт,</p>
<p>Што магу працаваць,</p>
<p>Не гатовае браць?</p>
<p> </p>
<p>Вількамір, 1912</p>
<p> </p>
<h3><a id="chapter5"></a>V</h3>
<p>Не здавайся, гарбар,</p>
<p>Ты за працай сваей</p>
<p>І на шчасця прыход</p>
<p>Не заплюшчвай вачэй!</p>
<p>Песню вольную пей</p>
<p>У дыму, ў духаце,</p>
<p>І надзея твая</p>
<p>Няхай кветкай цвіце.</p>
<p>Бо дзе сіла жыве,</p>
<p>Дзе работа кіпіць,</p>
<p>Там насення зярнё</p>
<p>Лепшай долі ляжыць.</p>
<p>І ты мукай сваёй</p>
<p>Глебу ладзіш яму</p>
<p>І сам сееш яго</p>
<p>Ў заарану зямлю...</p>
<p>Не здавайся, гарбар,</p>
<p>Ты за працай сваей:</p>
<p>Глебу пільна гатуй</p>
<p>І ў ёй шчасце, брат, сей!</p>
<p> </p>
<p>Вількамір, 1912</p>
<p> </p>
<h3><a id="chapter6"></a>VI</h3>
<p>Я гарбар малады,</p>
<p>Я вясёлы ўсягды,—</p>
<p>Як працую — пяю,</p>
<p>Цэлы дзень за сталом</p>
<p>Я з сабачкай, з нажом</p>
<p>Неутомна стаю.</p>
<p>І вясёл, і рачыст,</p>
<p>Я пад грук і пад свіст</p>
<p>Цяжкі труд прадаю.</p>
<p>Вось ў дыму, у брыдзе</p>
<p>Ля братоў, ля людзей</p>
<p>Шчасце й долю кую.</p>
<p>Хоць ад працы мае</p>
<p>Часам мне не стае</p>
<p>Нат яды даставаць,—</p>
<p>Не гарую патом</p>
<p>Я задужа аб том,</p>
<p>Як іду працаваць.</p>
<p>І працую ад сіл,</p>
<p>Бо труд вельмі мне міл,—</p>
<p>А за працай пяю.</p>
<p>Я гарбар малады,</p>
<p>Я вясёлы ўсягды,</p>
<p>Бо я шчасце кую.</p>
<p> </p>
<p>Вількамір, 1912</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>