<div class="container">
<div class="book-utils">
<div id="qrcode"></div>
<a href="/Ciska_Hartny/Lajdak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1918 -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 1918 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987? -->
<!-- HEADER_FIELD SectionAuthor: Апавяданьні -->
<!-- HEADER_FIELD Source: невядомая -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: «Лайдак» -->
<h2><a href="http://knihi.com/Ciska_Hartny/">Цішка Гартны</a></h2>
<h2>«Лайдак»</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ужо падыходзіў канец дзесятае гадзіны раніцы, калі Палута вярнулася з травы. Ёй і на гэты раз пашанцавала: стражнік не ўбачыў і яна нажала два вялікія дапаўна мяшкі добрае паплаўное травы. Янкель, рамізнік, стрэўшы Палуту з травою, нічога не кажучы, адкупіў у яе абодвы мяшкі і яшчэ нават падзякаваў.</p>
<p>Гэта Палуту дужа ўзрадавала, бо яшчэ дагэтуль яна ні разу так удачліва не зарабляла.</p>
<p>Вясёлай ды здаволенай вайшла яна ў хату.</p>
<p>- Ну, цяпер крыху супачыну. Ужо сёння болей нікуды не пайду. Дзякуй Богу, утаргавала, і хопіць для мяне на нейкі час. Вось толькі трэ было б збегаць на рынак ды купіць хаця кавалачак сітніцы Хведарку, - уголас сказала яна сама сабе.</p>
<p>І, успомніўшы аб Хведарку, Палута кінула паглядам у запечак. Кінула паглядам і раптам сумелася, паціснуўшы плячыма: замест Хведаркі яна ўгледзела старэйшага свайго сынка, Янку, які, скурчыўшыся абаранкам, ляжаў прытоена ў запечку. «Што то мае быць? - прабегла ў Палуцінай галаве. - Толькі тыдзень мінуў, а ён ужо і дамоў наведаўся».</p>
<p>- Янка, Я-а-начка-а! - уголас пазвала Палута і хутка падбегла да полу: - Ці ж гэта, Яначка, ты-ы? Чаго ты вярнуўся дадому, мой сынок? Можа, збег ад пана Замыжнага?</p>
<p>Але хлопчык нічога не адказаў на мацерыны запытанні: ён моўчкі, потайна ляжаў, баючыся паварушыцца, і відно было, як спуджана паморгвалі яго прыплюшчаныя вочкі.</p>
<p>- Ці ты чуеш, ці не? - гучней і злей гукнула Палута на сынка і штурханула яго рукою ў бок.</p>
<p>Янка раптам узварухнуўся, выпрастаўся і мігам падняўся.</p>
<p>- Мамачка, толькі не чапайцеся. Я вам сазнаюся - я збег ад пана Замыжнага. Вельмі ўжо там з мяне здзекаваліся: не кармілі зусім, білі, папіхалі, спаць не давалі. Я не мог сцярпець і... збег. Не беце, матачка-а... Не магу я служыць у Замыжнага, нізашто не магу і... не буду.</p>
<p>- Брэшаш, распуснік!</p>
<p>- Не, мамачка, дальбог, не, - стукнуўшы кулаком у грудзі, пакляўся Янка.</p>
<p>Палута замаўчала і некалькі часу нічога не казала, але скора да яе надышло сумненне, і яна вымавіла да сынка:</p>
<p>- А калі ты хлусіш, што тады будзе? Вось я толькі папытаю ў аканома Сідара, чакай...</p>
<p>- Не, ні каліва не хлушу, ні беднага... Папытайцеся сабе ў дзядзькі Сідара... - умольна гледзячы Палуце ў вочы, апраўдваўся Янка.</p>
<p>Але не паспеў ён дагаварыць свайго апраўдання, як пачуўся стук у акно, а за ім і голас знадворку:</p>
<p>- Палута! Палута-а, га?</p>
<p>Палута кінула Янку, барзджэй падбегла да акна і ўгледзела ў ім Сідара, аканома Замыжнага.</p>
<p>- Ага-а! Сіда-ар! Чаго ж гэта вы? - запытала яна Сідара, прачыняючы акно.</p>
<p>Сідар усміхнуўся і адказаў:</p>
<p>- Чаго! Да ты, пэўна, і сама дагадалася... Гэта ж...</p>
<p>- А што? - запытала Сідара Палута.</p>
<p>- Да, простая рэч, за хлопцам прыехаў. Узяў учора ноччу і збег. Кінуў-рынуў у полі стада, а сам, займаздароў, драла. І ліха ведае, колькі ўчыніў шкоды: у сенажаць, ведаеш, рынула ўсё стада і нашчэнт здратавала з дзесяціну поплаву. Эх, такі ўжо, галубка, распусны ён у цябе, такі мудрагельны хлопец, што не дай ты рады. Пэўна, заснуў у пасецы, выпусціў з ваччу стада і з пярэпалаху ўцёк дахаты... Напэўна ж, я думаю, ён у цябе ўдому?</p>
<p>Сідаравы словы не былі наўдою для Палуты: яна зразу, толькі што ўгледзела ў хаце Янку, думала гэта. Да кляцьбы і запэўнення свайго сынка Палута аднеслася з поўнаю няўвагаю. Нават і думкі не дапускала, што яе сынок запэўняе шчыра. Чамусьці яна верыла словам аканома Сідара. Толькі ён скончыў запытанні, як Палута адвярнулася да запечку, дзе насуплена стаяў Янка, і злосна прыкрыкнула на яго:</p>
<p>- Ці ты чуеш, адшчапенец, што дзядзька кажа? Каб цябе паралюш задушыў. Ну ж, я табе пакажу, зараза.</p>
<p>- Ша-ша! - перапыніў Палуту Сідар. - Крычаць - то ўжо ты не крычы на яго... По-добраму лепш скажы, угавары яго болей так не рабіць...</p>
<p>- Го! не! Я-а яму пака-ажу! Эх, эх! І што мне рабіць з гэтым разбойнікам... светам круціць, на яго ліха...</p>
<p>Яна злосна скрывіла міну, сашчапіла кулакі і намерылася кінуцца на хлопчыка.</p>
<p>- Янка-а! Га, Янка-а! Хутка адзявайся і мігам з дзядзькам Сідарам назад да пана Замыжнага. Барзджэй! - прыказала яна хлопчыку.</p>
<p>- Мамачка, родненькая, што хочаце са мною рабеце, куды хочаце пасылайце - толькі пазбаўце ад пана Замыжнага. Ён замучыць мяне... Там я з голаду памру. Не адпраўляйце мяне з дзядзькам Сідарам... Я з ім не паеду; ён вам няпраўду пра мяне наказаў... - з плачам у голасе, з мінаю на твары, якая выказвала глыбокую просьбу, умольна казаў да мацеры Янка. - Я ўсё роўна там не застануся, калі мяне туды сілаю завязуць. Уцяку, кіну... павешуся лепей ці ўтаплюся, а не ўслужу... - ужо з пагрозаю дадаў ён.</p>
<p>- Як?! Ты мяне яшчэ страшыць уздумаў? Вось я табе дам - павешуся! Бяры андарак ды шапку і гайда назад! - узлаваўшыся да чырвані, крычала Палута.</p>
<p>Янка спужаўся мацеры і паслушна злез з полу, зняў з кручка халацік ды шапку і, уздзеўшы іх, паслушна выйшаў з хаты.</p>
<p>У дварэ сустрэў яго Сідар. Хапіўшы за руку Янку, ён жартліва сказаў:</p>
<p>- Кінь журыцца, нябожа; пакуль жаніцца - загаіцца... Вось забывай усё, лезь на воз, і паедзем.</p>
<p>Янка нічога не адказаў Сідару. Галодны ад учарашняга і аслаблы, але не могшы папрасіць у мацеры есці, ён пайшоў да воза і ўсеўся на мяшку з саломаю.</p>
<p>- Янка, Яначка! - радасна кінуўся да яго Хведарка, прыбегшы аднекуль і ўгледзеўшы брата на возе. - Вазьмі і мяне з сабою, я хачу пад'ехаць - я так доўга не катаўся.</p>
<p>Янка нічога не адказаў і братку: ён мэрам і не слухаў, што яму так рад і так шчыра сустрэў яго зусім нявінны ні ў чым Хведарка. Нават і вокам не кінуў на яго, калі пакрыўджаны Хведарка адышоў ад воза, сеў на прызбе і набочыўся.</p>
<p>Не зважаючы на дзяцей, Сідар каля пяці хвілін аб нечым пашаптаўся з Палутаю, а пасля адвязаў каня і крануў з месца.</p>
<p>- Бывай здарова, Палута! - сказаў ён да Палуты і паківаў галавою.</p>
<p>- Бывайце здаровы, ягамосць Сідар... - дабрадушна адказала Палута і следам дабавіла: - Вы ўжо там не патурайце яму, ушчувайце добра, калі трэба; я яшчэ падзякую вам за гэта... Што з ім цырымоніі разводзіць!..</p>
<p>Сідар засмяяўся і пагнаў каня.</p>
<p>- Што ж, Янка, засмуціўся? Баішся ехаць? Кінь нудзіцца! - абярнуўся ён да Янкі.</p>
<p>Янка маўчаў. Гурток цікавых дзетак, якія сабраліся вакол воза, а цяпер расступіліся і глядзелі, як той аддаляўся, крычалі ўслед Янку розныя выказы: «Вярніся, Янка», «Прывязі яблык, як паспеюць», «Прыязджай на Пётру». У грамадку дзяцей замяшаўся і Хведарка.</p>
<p>Палута ж, толькі Сідар пагнаў каня, пакінула надворак і вярнулася ў хату. Усё, што здарылася з яе сынком, мэрам і не было - адышло на задні план, забылася.</p>
<p>Удачлівы заработак і чародныя клопаты жыцця нахлынулі ёй у голаў і запаланілі Палуту.</p>
<p>І толькі спусціўшы якую гадзіну, - ужо паспеўшы натупацца, збегаць на рынак і вярнуцца назад, - яна выпадкова звярнулася думкамі да Янкі; звярнулася і тут жа ўспомніла, што яна нічога не дала яму есці. Палуту ахапіла мацерына пачуццё спагады да свайго дзіцяці, і яна тужліва прамовіла сабе:</p>
<p>- Ах, на дзіва, на ліха мне! Я ж і перакусіць яму нічога не дала! Можа, і сам ён нічога не браў? Пэўна, што не. Пэўна, што галодным паехаў, небарака, бо што ж ён мог знайсці? Ах, і прыгнала яго нядобрае, гэтага заразу Сідара!..</p>
<p>Прайшоў цэлы тыдзень пасля гэтага. Была нядзеля. Палута, заклапочаная штоднёвым жыццём і яго вымаганнямі, ні разу не ўспомніла пра Янку: не бачыла перад сабою, і здавалася ёй, што малы спакойліва і памяркоўна нясе сваю службу.</p>
<p>Але ў нядзелю зранку, зусім знянацку, штосьць нейкае перавяло Палуціну думку на Янку: «А маладзец, сынок! Бадай, прыладзіўся і цяпер паслухмяна выпаўняе службу. Не пашкодзіла, нябось, што ўшчунула добра».</p>
<p>І толькі Палута выпусціла гэту думку, як знадворку данёсся ў хату знаёмы голас:</p>
<p>- Палута-а! Палутка-а!</p>
<p>Палута ажно здрыганулася ўсёй постаццю і мігам кінулася да акна. Зірнула - і разам падалася назад, нібы яе хтось адпіхнуў. «Ізноў Сідар!» - прамігнула ў яе галаве палахлівая думка. А Палуце падумалася, што гэта не думка, а непрытомны міжвольны выгук...</p>
<p>- Сідарка-а, чаго-о вы ізноў?! - праз які час стрэла яна Сідара, які пераступаў парог у хату.</p>
<p>- Я... я... і нават з дрэннаю весткаю... - з нарачытаю асцярогаю, працягваючы рукі да Палуты, гаварыў Сідар.</p>
<p>- А што, што, што??! - не могучы ўстаяць на нагах, запытала асавелым голасам Палута.</p>
<p>- Палута-а... Шша-а... супакойся-а... бедная... Твой Янка-сь... утапіўся-а... Вунь на возе яго целца... Ідзём узяць. Учора вынялі з сажалкі... Толькі і знайшлі, што ўгледзелі недаплецены кошык на беразе... - казаў Сідар, бязмоцны, каб спыніцца, ад горнасці і спагады да кабеты.</p>
<p>Палута ж ужо не магла нічога казаць: плач сціснуў ёй сэрца да болі.</p>
<p>Сідар кінуўся да яе, каб падтрымаць, але і сам чуў, як калаціліся яго рукі і поцем засцілаў вочы...</p>
<p> </p>
<p>А з усходняга канца мястэчка, праз тры дробных акенцы, даносіўся ў хату гучны трызвон: то званілі на абедню.</p>
<p> </p>
<p><i>1918</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: невядомая<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>