<div class="container">
<div class="book-utils">
<div id="qrcode"></div>
<a href="/Ciska_Hartny/Sciana_fiederalistau.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1921 -->
<!-- HEADER_FIELD Edition: Збор твораў. У 4 т. Т. І: Вершы, 1909—1935. Апавяданні 1909—1927 / Аўт. прадм. С. Александровіч.— Мн.: Маст. літ., 1987.— 438 с. -->
<!-- HEADER_FIELD FirstPublicationYear: 1921 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сцяна федэралістаў -->
<h2><a href="http://knihi.com/Ciska_Hartny/">Цішка Гартны</a></h2>
<h2>Сцяна федэралістаў</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p><sup><a href="#footnote-1">24</a></sup></p>
<p>Крывавы чэрвень памятнага году</p>
<p>Хаваў пакутную свабоду</p>
<p>Рукамі Т’ера, дзікага тырана,</p>
<p>Крывёй заліўшага паўстанне.</p>
<p>Апіўшысь ўцехай перамогі</p>
<p>Над храбрых жменяй камунараў,</p>
<p>Сюды вялі парыжскія дарогі</p>
<p>Ваяк захопленых на кары.</p>
<p>Дзесяткі, соткі зможаных на полі</p>
<p>Бойкі доўгае і ўпартае за волю</p>
<p>Варужжам гналіся к сцяне</p>
<p>Знайсці спачынак ў вечным сне.</p>
<p>І дні, і ночы доўга не змаўкалі</p>
<p>Крывавых катаў стрэлы над сцяною —</p>
<p>Сыноў Камуны грамадою</p>
<p>Няўсціхна кулі там нізалі.</p>
<p>Лілася кроў. Адвагай цвёрдай згартаваны</p>
<p>Адважна лёс страчалі ветэраны</p>
<p>Няўспеўшай расцвісці Вялікае Камуны,</p>
<p>Раджонай ў буры, ў бліскаўках ў пяруну...</p>
<p>Прайшлі гады, і кроў пралітая ваяк</p>
<p>Вяком пакінула на памкі знак</p>
<p>Ў крыві запёклай на жалезе</p>
<p>Й каменях цвёрдых Пэр-Ляшэза.</p>
<p>Вось кожны год у свята Гадавін</p>
<p>К сцяне той йдуць рабочыя Парыжа</p>
<p>Аддаць Камуне свой ўспамін,</p>
<p>Пабыць ўспамінамі з ёй бліжай,</p>
<p>Пры ўзгорках ўзрошчаных магілаў</p>
<p>Ваяк ў іх спячых — камунараў,</p>
<p>Набрацца к бойкам дальшым сілаў,</p>
<p>Падаць адвазе слабых жару.</p>
<p> </p>
<p>Мінск, 13/ІІІ-1921</p>
<div class="endnote-block">
<div class="footnote"><p><sup><a id="footnote-1">24</a></sup> Сцяна федэралістаў — гэта мур на могілках Пер-Лашэз на ўскраіне Парыжа, дзе расстрэльвалі французскія белагвардзейцы парыжскіх камунараў. Камунары зваліся яшчэ федэралістамі — ад слова «федэрацыя» (акруга). Ад гэтага і сцяну празвалі «Сцяной федэралістаў».</p>
</div>
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>