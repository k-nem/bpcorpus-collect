<div class="container">
<div class="book-utils">
<div id="qrcode"></div>
<a href="/Ciska_Hartny/Kasba.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1912 -->
<!-- HEADER_FIELD Edition: Збор твораў. У 4 т. Т. І: Вершы, 1909—1935. Апавяданні 1909—1927 / Аўт. прадм. С. Александровіч.— Мн.: Маст. літ., 1987.— 438 с. -->
<!-- HEADER_FIELD FirstPublicationYear: 1912 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Касьба -->
<h2><a href="http://knihi.com/Ciska_Hartny/">Цішка Гартны</a></h2>
<h2>Касьба</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Не спадлі шчэ раннія росы</p>
<p>І сонца не стала сіяць,</p>
<p>Як вострыя ў поплаве косы</p>
<p>Вясёла і зычна звіняць.</p>
<p>Бліскаюць рэзва на сонцы,</p>
<p>Свішчуць, шумяць у траве.</p>
<p>Думкі жывым валаконцам</p>
<p>Ўюцца ў касцоў ў галаве.</p>
<p>Росная гнецца травіца</p>
<p>Роўна, пракос у пракос.</p>
<p>Радасць у сэрцы іскрыцца,</p>
<p>Труд нам адплату прынёс.</p>
<p>Гэй, разыдзецеся, рукі,</p>
<p>Косы так востра бяруць,</p>
<p>Цела не ведае мукі,</p>
<p>Ногі спачынку не ждуць!</p>
<p>Сонца яскрава зіяе,</p>
<p>Ветрык нячутна шуміць;</p>
<p>Роўна трава правядае,</p>
<p>Весела сена сушыць!</p>
<p>Песнямі спорыць работу,—</p>
<p>Бабы і хлопцы пяюць.</p>
<p>Поўны працоўнай ахвоты</p>
<p>Сэрцы іх радасна б’юць.</p>
<p>Зыкі сталёвыя клёпу</p>
<p>Песняй срабрыстай звяніць.</p>
<p>Ссохшае сена у копы</p>
<p>Бабы спяшаюць складаць.</p>
<p>Тут жа растуць ўвачавідкі</p>
<p>Тоўстыя копы у рад.</p>
<p>Многа выказвае прыткі</p>
<p>Поспех рухавых дзяўчат!</p>
<p>Променем смуглыя твары</p>
<p>Ў працы жывой аддаюць.</p>
<p>Многа гадзіны прыпару</p>
<p>Сіл у людзей адбяруць!</p>
<p>Толькі недарма ўсе сілы</p>
<p>Людзі сцяраюць свае,</p>
<p>Праца ўвесь свет ускарміла,</p>
<p>Праца нам шчасце дае.</p>
<p>Працаю сілы прыроды</p>
<p>К людзям у слугі ідуць,</p>
<p>З ёю ж у свеце народы</p>
<p>Лепшае долі прыждуць.</p>
<p> </p>
<p>Вількамір, 1912</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>