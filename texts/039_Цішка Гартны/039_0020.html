<div class="container">
<div class="book-utils">
<div id="qrcode"></div>
<a href="/Ciska_Hartny/U_majsterni.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1911 -->
<!-- HEADER_FIELD Edition: невядомае -->
<!-- HEADER_FIELD FirstPublicationYear: 1911 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1911 -->
<!-- HEADER_FIELD SectionAuthor: Апавяданьні -->
<!-- HEADER_FIELD Source: невядомая -->
<!-- HEADER_FIELD StyleGenre: мастацкі/апавяданне -->
<!-- HEADER_FIELD Title: У майстэрні -->
<h2><a href="http://knihi.com/Ciska_Hartny/">Цішка Гартны</a></h2>
<h2>У майстэрні</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>- І калі гэта стрэлка трапіць к шасці? Гэтак доўга! А-а-ах! Так сягоння абрыдзела мне, так ачамярэла, што проста смерць! - абярнуўся ка мне Хведар, калі гаспадар выйшаў з майстэрні.</p>
<p>Я кінуў вокам на гадзіннік: стрэлка была недалёка шасці.</p>
<p>- Да ўжо скора; яшчэ хвілін пяць, і пойдзеце; а вось мне дык, на яго ліха, яшчэ цэлую гадзіну прыходзіцца тырчаць тут.</p>
<p>- Чаму? - запытаў Хведар.</p>
<p>- А ці не ведаеш? А я ж вінен гаспадару гадзіну яшчэ ад нядзелі: захочацца неяк каўтун закруціць, і пойдзеш, а адрабіць потым і цяжка, гультайна.</p>
<p>- Гэта праўда!</p>
<p>Покуль мы гутарылі з Хведарам, на гадзінніку празваніла шэсць. Усе барзджэй жа кінулі работу. Памыўшы рукі ў гразнай сытай вадзе, работнікі адзеліся і разышліся. Астаўся я адзін да два малых хлапчукоў-вучняў, ад якіх адзін, імем Рыгорка, быў надта рухавы і пілявы хлопчык, за што я яго дужа любіў.</p>
<p>- Ну, а вы з намі? - абярнуўся ён ка мне, калі майстэрня апусцела.</p>
<p>- Так, з вамі, - адпавядаў ахвотна я.</p>
<p>- Вось добра, хаця нам будзе троха весялей, а то кожын дзень нас пакінуць адных, і так зробіцца нудна ды страшна! - разляпятаўся рэзвы Рыгорка.</p>
<p>- А што вам рабіць ёсць яшчэ?</p>
<p>- Э, гібель проста: вось мазаць, вешаць, потым мачыць да пасадкі; чорт з гэтаю работаю і справіцца сягоння. А там падмесці майстэрню, ваконніцы пазапіраць.</p>
<p>Рыгорка з таварышам сваім Іцкам швыдка шавяліліся ля шырокага чорнага стала, уквэцанага ў лой, дзёгаць і пшанічнае цеста і закладзенага гарою выцяжак.</p>
<p>Як верацёны, снавалі яго худыя, сытыя ад тлустасці рукі, перакідаючы на стале кучы слізкіх мазаных выцяжак.</p>
<p>Час ад часу хлопчыкі пазіралі на столь, чорную, заплеснявелую ад бруду, дзе ляжалі на бальках роўнымі радамі латы, пакручвалі сярдзіта голавы і, злуючы, перашоптываліся.</p>
<p>Я сачыў болей за Рыгоркам, як любімым мною хлопчыкам, і мне станавілася шкода маленькага заморанага стварэння, ад дзесяці гадоў аддадзенага вучыцца гарбарскаму рамяслу. Ад першай нядзелі, толькі Рыгорка папаў у гэту майстэрню-турму, ванючую і гразную, ён як скамянеў: спыніўся ў росце, схуднеў, пасумнеў, і цэлыя тры гады пракацілася, а хлопчык аднакавы: ні ўгору, ні ўніз. Маладое далікатнае цельца Рыгоркі напілося поўна дзёгцю і лою, на цаль абрасло гразёю і пабілася на буйную чырвоную высыпку. Сіненькія зырклівыя вочкі яго ўціснуліся глыбока ў ямы, як у норы, пасінелі і пасохлі губкі. Здавалася, што Рыгорку не па сіле насіць на сабе цяжару падранае бруднае кашулі з тоўстага шарачку, шырокіх бацькавых портак і вялізарных, як вёдра, башмакоў.</p>
<p>- Колькі табе, Рыгорка, плаціць гаспадар? - зацікавіўся я.</p>
<p>- Э, нямнога - усяго чатэры рублі ў месяц, - ахвотна адказаў ён.</p>
<p>- А што твае бацькі робяць?</p>
<p>- Мала што. Маці вось таргуе яблыкамі, а бацька балаголам зарабляе.</p>
<p>- А заработак нічога? - пытаў далей я.</p>
<p>- Гэта як пападзецца: бывае больш, а бывае і менш, - лепятаў весела Рыгорка.</p>
<p>- А братоў ці сёстраў маеш?</p>
<p>- Сясцёр німа ніводнае, а на браты дык багаты: цэлых сем. Старшыя два ўжэ жанаты і аддзелены ад нас, а адзін у салдатах служа, трэйцяму ізноў на восень на прызвы; а я вось сюды папаў; а два яшчэ меншыя за мяне - то яны гуляюць.</p>
<p>- Мусіць, цяжкавата жыць з такою сям'ёю?</p>
<p>- Э, нічога, не вельмі, - махнуўшы рукою, прапяяў Рыгорка, і ў яго голасе ды ў самом маху худое ручкі сказалася вольнае бесклапоцце і верная надзейнасць на міласлівае жыццё. - Хлеба купляем, за хату выплачваем, як-небудзь і пражываем... А патом у дзядзькаў ні за што не будзем падмогі прасіць.</p>
<p>Я зацікавіўся і гадаў сам з сабою, якіх гэта і к чаму ён прыплёў сюды дзядзькоў.</p>
<p>- Што-што, якіх дзядзькоў? - паспяшыў пераняць я Рыгорку.</p>
<p>- Да гэта, ведаеце, у нас ёсць дзядзькі, ліха іх мацеры, калом ім магіла, багатыя вельмі. Бацька наш з імі і сустрэцца нават не хоча.</p>
<p>- Чаму?</p>
<p>- Чаму? - ды таму, знаеце, што гэта гады, апошнія людзі-зладзеі. Яны згубілі нас, заграбілі. Ведаеце, пакойнік дзед, уміраючы, запісаў для ўсіх трох сваё дабро, бач, майму бацьку і двум яго братам, вось яны, браты бацькавы, згаварыліся між сабою і рашылі майму тату нічагуткі не даць... Пайшоў суд - і там за іх высудзілі - вось цяпер яны панамі жывуць, а нам прыходзіцца цярпець, мучыцца...</p>
<p>Загарак прабіў сем, і я весела кінуў работу, а Рыгорка з таварышам асталіся яшчэ: ім трэ было вешаць і мачыць белы тавар.</p>
<p>А на дварэ цямнела.</p>
<p>Калі я выйшаў з майстэрні, Рыгорка завёў вясёлую некую песеньку сваім слабым прыдушаным галаском; я аглянуўся назад: ён тарчаў у акне і вешаў выцяжкі.</p>
<p>- Дабранач! - пракрычаў ён мне ўслед.</p>
<p>- Бывай здароў! - адказаў я.</p>
<p>Я схаваўся за брамаю, на вуліцы, і ўсё яшчэ да маіх вушэй даходзіў зык песні, якую весела за работаю пяяў Рыгорка.</p>
<p> </p>
<p><i>1911</i></p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: невядомая<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>