<div class="container">
<div class="book-utils">
<div id="qrcode"></div>
<a href="/Ciska_Hartny/Harbar_na_vandroucy.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1912 -->
<!-- HEADER_FIELD Edition: Збор твораў. У 4 т. Т. І: Вершы, 1909—1935. Апавяданні 1909—1927 / Аўт. прадм. С. Александровіч.— Мн.: Маст. літ., 1987.— 438 с. -->
<!-- HEADER_FIELD FirstPublicationYear: 1912 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Гарбар на вандроўцы -->
<h2><a href="http://knihi.com/Ciska_Hartny/">Цішка Гартны</a></h2>
<h2>Гарбар на вандроўцы</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p><i>Прысвячаецца Цімоху Гамзе</i></p>
</div>
<div class="CLEAR"></div>
<p> </p>
<p>Дожджык пакрапляе,</p>
<p>Дзень стаіць халодны,</p>
<p>Шпаламі шагае</p>
<p>Ў пуць гарбар галодны.</p>
<p>Ногі чуць клыпаюць</p>
<p>І грабуць нясмела;</p>
<p>Вочы пазіраюць</p>
<p>Сумна, асавела.</p>
<p>Апусцілісь рукі</p>
<p>Ад цяжкой утомы...</p>
<p>Дзе ж сканчанне мукі</p>
<p>Яго — невядома.</p>
<p>Сэрца болем рэжа,</p>
<p>Сэрца болем плача...</p>
<p>Ў зношанай адзежы</p>
<p>Холадна, бядача!</p>
<p>Косці боль ламоча,</p>
<p>Цяжар дацінае...</p>
<p>Гарбар есці хоча,</p>
<p>Хоча — ды не мае;</p>
<p>Ўчора йшчэ з астаткам</p>
<p>Грошы ён расстаўся:</p>
<p>Ў месцы на дзесятку</p>
<p>Ён падмацаваўся.</p>
<p>І пайшоў на вочы</p>
<p>Холадам, слатою,</p>
<p>Каб дайсці да ночы</p>
<p>Ў месца дзе другое;</p>
<p>Каб хаця дзе мала</p>
<p>Працы расстарацца:</p>
<p>Сэрцу б лягчэй стала,</p>
<p>Як ісці бадзяцца.</p>
<p>Але што ж, не чуюць</p>
<p>Людзі і не бачуць,</p>
<p>Як браты гаруюць</p>
<p>І ў нядолі плачуць.</p>
<p>А на крык: «работы!»</p>
<p>— «Ў нас няма!» — гукаюць</p>
<p>І ўнутру з ахвотай</p>
<p>Далей адсылаюць,</p>
<p>Не спытаўшы брата,</p>
<p>Ці ён есці хоча,</p>
<p>Ці ён знойдзе хату</p>
<p>Адпачыць уночы...</p>
<p>Вось ідзе памалу,</p>
<p>А куды — не знае;</p>
<p>З шпалы ды на шпалу</p>
<p>Ціханька ступае.</p>
<p>Падбіў ногі моцна</p>
<p>І стаміўся дужа;</p>
<p>На людзей ён злосны,</p>
<p>Злосны і на сцюжу.</p>
<p>З гораду у горад</p>
<p>Блукае, клыпае,</p>
<p>Гоніць яго холад,</p>
<p>Голад падганяе.</p>
<p>А ўслед з імі гора,</p>
<p>Гора следам ходзіць</p>
<p>І ўсяму гавора</p>
<p>Гарбару прашкодзіць,</p>
<p>Каб ён не дабіўся</p>
<p>Сабе лепшай долі,</p>
<p>Шчасця не дажыўся</p>
<p>Навекі ніколі.</p>
<p>А за што? Хто знае,</p>
<p>Чым ён вінаваты?</p>
<p>Доля, бач, такая —</p>
<p>Ёю ён прадаты...</p>
<p> </p>
<p>Дожджык пакрапляе,</p>
<p>Па гразі хлюпоча,</p>
<p>Гарбара пужае,</p>
<p>З гарбара рагоча.</p>
<p>А у тахт начыне</p>
<p>З дажджом песню грае,—</p>
<p>Сэрца ад ёй стыне,</p>
<p>Кроўю ацякае.</p>
<p>Поўны весь клапотаў,</p>
<p>Йдзе гарбар, спяшыцца...</p>
<p>Дзе ж то на работу</p>
<p>Ён прыстаканіцца?..</p>
<p> </p>
<p>Магілёў, 1912</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>