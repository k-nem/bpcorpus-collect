<div class="container">
<div class="book-utils">
<div id="qrcode"></div>
<a href="/Ciska_Hartny/Sielski_mitynh.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1922 -->
<!-- HEADER_FIELD Edition: Збор твораў. У 4 т. Т. І: Вершы, 1909—1935. Апавяданні 1909—1927 / Аўт. прадм. С. Александровіч.— Мн.: Маст. літ., 1987.— 438 с. -->
<!-- HEADER_FIELD FirstPublicationYear: 1922 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1987 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Сельскі мітынг -->
<h2><a href="http://knihi.com/Ciska_Hartny/">Цішка Гартны</a></h2>
<h2>Сельскі мітынг</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Запоўнены стадол, як яблыку упасці,—</p>
<p>Грамада прагная варушыцца, шуміць;</p>
<p>Пытанне носіцца вакола,</p>
<p>а што ўдасца...</p>
<p>Што будуць тут прамоўцы гаварыць?</p>
<p> </p>
<p>Ці ўловіць што настроенае пільна вуха</p>
<p>Ў прамовах тых, што мусяць скора пачынаць?</p>
<p>Што скажуць скліканым аб сконе галадухі,</p>
<p>Аб прадналогу, аб рэвалюцыйным руху</p>
<p> </p>
<p>За межамі, аб тым, як землю падзяліць?</p>
<p>Мо новых йшчэ навін паслухаці пазвалі —</p>
<p>Пара ж бурлівая і віхрам ходзіць свет,</p>
<p>Авось цару якому голаў абламалі,</p>
<p> </p>
<p>А ўладу краем пераняў сабе савет.</p>
<p>Мо трэба ружжа браць і йсці сваю краіну</p>
<p>Ад новых воражных нападаў бараніць?..</p>
<p>Напэўна будзе нейкая асобная навіна —</p>
<p>Нездарма ж сход, як мора бурнае, кіпіць...</p>
<p> </p>
<p>Нездарма гушча прагная жаданнем палкім дыша</p>
<p>І сотні йграючых маланкаю вачоў</p>
<p>Кідаюць бліскамі праглівымі туды, к узвышшу,</p>
<p>Адкуль к ім сыпне зараз дождж завучых слоў.</p>
<p> </p>
<p>«Пайшоў, вунь-вунь, як быццам ён!» — прайшло</p>
<p>стадолам,</p>
<p>І потым раптам знік той зычны медны гуд...</p>
<p>Й сціша глыбокая, нярушная вакола,</p>
<p>Скавала жданнем вострым мітынговы люд.</p>
<p> </p>
<p>«Браты-таварышы! Сюды вас ўлада пасклікала! —</p>
<p>Прамоўца голасна людзям пачаў казаць:</p>
<p>— Краіну вольную, што панства разбурала,</p>
<p>Павінны мы сумесна, разам аднаўляць»...</p>
<p> </p>
<p>І стройна з вуст прамоўцы словы палкія прызыву,</p>
<p>Бы іскры зыркія, разносяцца наўкруг;</p>
<p>І зноў стадол, прыўцішаны, прытоены, маўчлівы —</p>
<p>Ўшчынае гуць пад рупны, выбухнуўшы рух...</p>
<p> </p>
<p>І ў гудзе тым клякоча помста тысячнай грамады</p>
<p>Да тых, каму ўспадзе на думкі йшчэ калі</p>
<p>Падняць руку узбройную сваю ці мець панаду</p>
<p>Зрушаць аднову роднай, вольнае зямлі.</p>
<p> </p>
<p>Мінск, 29/Х-1922</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>