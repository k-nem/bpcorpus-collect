<div class="container">
<div class="book-utils">
<div id="qrcode"></div>
<a href="/Ciska_Hartny/Soki_caliny_pacatak_piersapacatkovaha_varyjanta.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Цішка Гартны -->
<!-- HEADER_FIELD CreationYear: 1914 -->
<!-- HEADER_FIELD Edition: Гартны Ц. Збор твораў: У 4 т. Т.2. Сокі цаліны: Раман. - Мн.: Маст. літ., 1988. - 463 с.: іл. -->
<!-- HEADER_FIELD FirstPublicationYear: 1916 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1988 -->
<!-- HEADER_FIELD Source: скан -->
<!-- HEADER_FIELD StyleGenre: мастацкі/раман -->
<!-- HEADER_FIELD Title: Сокі цаліны (пачатак першапачатковага варыянта) -->
<h2><a href="http://knihi.com/Ciska_Hartny/">Цішка Гартны</a></h2>
<h2>Сокі цаліны (пачатак першапачатковага варыянта)</h2>
<div style="height: 3rem"></div>
<!-- TOC_BEGIN -->
<a href="#chapter1">БАЦЬКАВА ВОЛЯ</a><br/>
  <a href="#chapter2">Часціна першая</a><br/>
  <a href="#chapter3">2</a><br/>
<br/><br/>
<!-- TOC_END -->
<!-- BOOK_BEGIN -->
<p> </p>
<h3><a id="chapter1"></a>БАЦЬКАВА ВОЛЯ</h3>
<p> </p>
<h4><a id="chapter2"></a>Часціна першая</h4>
<p>Ужо зусім звечарэла, калі Зося прывяла з пашы каня. На вуліцы было цемнавата, але жыццё і не думала заміраць: на прызбах там і сям сядзелі мужчыны і бабы ў святочных апратках і вялі меж сабою рэзвыя гутаркі, у якіх часта прабіваўся вясёлы і бесклапотны рогат, жарты і выгукі. Пасярод вуліцы доўгім цугам пляліся з пашы худыя, дробныя і панурыя кароўкі, стрэламі імчаліся такія ж тонкія замораныя свінні; збіўшыся гуртам і спалохана азіраючыся дрыгалі ўпэцканыя, пастрыжаныя авечкі, і пыл стаяў слупам. Рык кароў, рохканне свінней і мэканне авечак, а таксама несціханы крык дзяцей, якія не лепш, як авечкі, таўкліся на вуліцы, запыленыя і замурзаныя, ганяючыся адно за другім, — усё гэта яскрава сведчыла аб тым, што нягледзячы на звячорак, жыццё ў мястэчку Сілцы біла крыніцаю.</p>
<p>Завёўшы каня на прыгумень, Зося барджэй пабегла ў хату, каб чаго перакусіць, вымерхаўшыся за дзень. І вось, толькі яна пераступіла парог, раптоўна з хаты на стрэчу ёй кінулася яе малодшая сястрычка, замурзаная, пілявая Тэклечка і, падаючы ёй пісьмо, пралепетала:</p>
<p>— Вось табе, Зоська, пісьмо прынёс паштальён. Яшчэ з самага ранку я яго хаваю, нават і маме не паказвала.</p>
<p>Зося, нічога не кажучы, барджэй выхапіла пісьмо з рук сястрычкі і, забыўшы нават пра яду, павярнула ізноў у сенцы.</p>
<p>У сенцах яна скінула з сябе старую пашарпаную світку, парудзелыя шкарбаны і зблеклую шаліноўку, узяла на століку газніцу, якая заўсёды стаяла ў сенцах пад рукамі на ўсякі неспадзяваны прыпадак, запаліла яе і, прысеўшы на ўслоне, далікатна і з нейкай панскай асцярогаю разадрала з самага беражку руды, прымяты кабэрцік, дастала адтуль скрэмзаную гранатовым атрамэнтам паперачку і пачала, бэкаючы знарок, чытаць: «Даражэнькая, шаноўная Зоська, — гэтак пачыналася пісацца ў пісьме, — кожны дзень, што я кажу, нават кожную гадзіну, я імчуся ў сваіх думках туды, к табе, на кнею свае роднае краіны, у сваё дарагое мястэчка Сілцы.</p>
<p>Твой святы і бязмерна дарагі ля мяне абраз, ніадходна лунае перада мною і — дзе я ні павярнуся, а куды я ні азірнуся. Цэлымі дзянькамі карпеючы ў фабрыцы і чуючы бяссціханы шум і грукат машын, мне здаецца, што гэта трашчаць і грукочуць ні страшэнныя фабрычныя машыны, а калёсы мужычых драбін да панарадаў, хутка коцячы(ся) з гор па камяністым каляіністым сцежкам родных палеткаў. Далей мне здаецца, што на гэтых драбінах ды панарадах, як і заўсёды, едзеш і ты разам з другімі сілкаўскімі працаўнікамі-хлебаробамі з свайго поля пасля ворыва ці баранавання і заўсёды вясёлая і жыццерадасная, з гасцінна адплюшчанымі вачыма, з лёгкім маладзёністым ружам на светлай пекнай тварыне. Каханая Зоська! Паўсвету прамандраваў, мільёны дзяўчат бачыў, але ні годнае не змог падмеціць, каб хоць каліва на цябе паходзіла. І не толькі мільёнаў, а з цэлага свету дзяўчат на цябе аднюсеньку ні памяняю».</p>
<p>Зося адхілілася ад пісьма, глыбока і зацяжна ўздыхнула, ап’янёная наляцеўшым шчасцем і радасцю; пачакала крыху ды падумала і, здаволеная ліслівасцю, але і мілаю Рыгораваю хвальбою (а пісьмо было ад яе каханка Рыгора Нязвычнага), злёгку ўсміхнулася і далей узялася чытаць: «Я гэтак прагну дамоў, так рвуся на радзіму, каб барджэй прыехаць у Сілцы, дзе б сумеў убачыць цябе, абняць і пацалаваць, што проста не ведаю, як дачакацца тых свят, тае Троіцы. Ведаеш, бач, Зосюлька, гэта ж на Тройцу я маю быць дома і мяне пускаюць на цэлых пяць нядзель на пабыўку, у госці, і я ўбачуся з табою, даражэнькая Зоська.»</p>
<p>Прачытаўшы гэта, Зося ажно падскочыла ад радасці, весела завярцела галавою, прыжмурыла вочы і ўчуткі, не судзержыўся, праказала сама сабе: «А божачка каханы! Няўжо я гэтага не сню? Ой, прышлі ты скарэй тую тройцу.</p>
<p>Гук яе слоў данёсся і ў хатку, дзе знаходзілася адна Тэклечка. Дзяўчынка зразу расчула Зосіны словы і падумала, што тая чагось патрабуе яе і выклікае ў сенцы; вось яна падбегла к дзвярам, адчыніла іх крыху і запытала:</p>
<p>— Чаго хочаш, Зоська?</p>
<p>— Нічога не хачу... Хочаш, хочаш... Я цябе не клікала,— выварачывалася Зося на сястру, не адварачваючыся ад пісьма.</p>
<p>Тэклечка ад крыўды прагаманіла і барджэй зачыніла дзверы. Зосю дрэнчыла дачытаць.</p>
<p>Так вось жа, — пісаў пад канец Рыгор, — чакай мяне напэўна, Зоська, к Тройцы і я прыеду. А тым часам бывай здарова і шчасна. Жадаю табе ўсяго найлепшага ў тваім жыцці. Шчыра цябе вітаю і цалую твае шчокі і губкі. Твой шчыры навекі Рыгор».</p>
<p>Дачытаўшы да канца пісьмо, Зося перагарнула яго зноў к пачатку, паглядзела на першыя словы, пачакала з хвілінку і прынялася ізноў чытаць, другонны раз, ужо выгаворваючы многія словы ўчуткі. За чытаннем яна запомніла, што час быў позны, жыццё на вуліцы пачало глухнуць; пра яду яна таксама забылася. Гэта пісьмо ад Рыгора, якога Зося чакала ўжо цэлы месяц узрадаваў яе, што апроч яго (пісьма), ёй здавалася больш нічога не трэба было на свеце.</p>
<p>— Ах, — раптам адарваўшыся ад пісьма, прагукала Зося, — а тая ачамера бадай ізноў скора прыплішчыцца. Эх, як ён мне адвароцен гэты Васіль; бач няма на яго ніякае пагібелі: не адчапіцца ды годзі. І чаго ён, немач на яго, ушалопаў сюды швэндацца, чаго? Ні сораму, ні брыдкасці за сабою не чуе...</p>
<p>Але Зося не паспела дацягнуць да канца свае рассуды, як чыйсь гоман на дварэ, якраз ля сенешніх дзвярэй, перашкодзіў ёй. Зосі паказалася, што то няйначы, як Васіль з яе бацькам гамоне. Не хочучы спаткацца з імі ў сенцах, яна хутчэй схапіла са стала пісьмо, барджэй згарнула яго ў некалькі столак і захавала ў кішэню, сама ж затушыла газніцу і ўскочыла ў хату.</p>
<p>— Зоська, га Зоська, вунь Васіль к табе ідзе, паднарадзіся хаця ў ляпейшую спадніцу,— стрэла на парозе Зосю Тэклечка.</p>
<p>— А табе якое дзела? Яшчэ, бок, што! Не мела чаго рабіць. Шышка вельмі вялікая — Васіль, — нездавольная адказала Зося і пачала нырпаліць у мыцельніку, каб чаго знайсці і перакусіць.</p>
<p>— Тэкля, ці не аставілі мне чаго-небудзь паесці? — лісліва абярнулася Зося к сястрыцы.</p>
<p>— Пачакай крыху, паспееш, вымерхалася вельмі; вось войдуць у хату мама і будзем вячэраць.</p>
<p>— А дзе ж тая, мама?..</p>
<p>— На дварэ, вунь, зараз войдзе, — адказала Тэклечка.</p>
<p> </p>
<p> </p>
<h4><a id="chapter3"></a>2</h4>
<p>Не чакаючы, аднак, покуль войдзе ў хату маці, Зося неяк напала ў кошыку на паліцы на кавалачак сала, дастала яго, а да таго яшчэ адламала палавіну яшнага блінца і ўсмак пачала ўплятаць.</p>
<p>Не больш, як хвілін праз пяць, у хату ўвайшлі: Зосін бацька, здаровы чорны і смуглы, але яшчэ малады і здаровы мужчына з расчэсанымі на прадзел валасамі, у чыстай крамнай картовай жакетцы, у такіх самых портках, выпушчаных цераз халявы элегантных глянцовых ботаў з густымі, як у гармоніку складкамі, работа самага лепшага масцера ў Сілцох, Самуля Пыця; рэзвы і з таёмнай хітрасцю ды пранырлівасцю мужык Мікола, якога мелі ў воку траха не ўсе, ніколі ніводнае справы не ўладзіўшыя без яго, Прыдатнага. На шаг за ім пераступіў парог Васіль Бераг, малады і крэпкі хлапец, але нехлюяваты, сутулы і косы, з лёгкім рабаценнем на белым пляскатым твары, сын Янкі Берага, аднаго з багацеяў сілцоўскіх, памёршага некалькі гадоў назад ад запалення і пакінуўшага свайму адзінаму сынку вялікае наследства, якое аддаў разам з ім пад апеку свайму малодшаму брату Хлору да «савяршэнналецця Васіля», як пісалася ў Завяшчанні. У канцы ўсіх была Марта, маці Зосіна, трывалая карчукаватая, але рухавая і выверткая маладзіца, гадоў так пад трыццаць пяць, з поўным чырвоным тварам і знямерна пукатымі грудзямі і шырокім крыжам; нібы заведзеная машына, яна бесперапынку ўсё лепятала, ні на мамэнт не сціхнуўшы, ушчаўшы яшчэ з надворку. Сваёй гутаркаю Марта разам ажывіла ўсю хату.</p>
<p>— Няхай бы ты хаця троху падчубырылася. Эх, эх, неахайная ты, як я бачу, — гарачылася яна на Зосю, убачыўшы яе ў тым адзенні, у якім тая пасвіла каня.</p>
<p>— Вось жа не бачыш хіба, што ў цябе пад бокам каханак, як золата: чысценькі, акуратненькі, ажно міла падзівіцца на яго, — указваючы пальцам на Васіля дабавіла Марта і пры гэтым жартоўна падмігнула хлопцу пранозаватымі вачыма, ажно той не ўцярпеў і ўхмыльнуўся. Гледзячы на яго, стала весела і Міколу, які толькі ўвайшоўшы ў хату, барджэй хваціўся за люльку і стаў перасыпаць тытунь з пачкі ў капшук.</p>
<p>— О, браток, Васіль, — весела загаманіў Мікола, не вымаючы люлькі з губ, каб табе ды бог памог дастаць такую бабу, як мая Марта, — ніколі б не загінуў бы. Маскаль — не баба... Дачка та ўжо зусім інакшая, не тое.</p>
<p>— Вось годзе хаця грашыць богу, — нездаволена адсекла гаспадару жонка. — Яшчэ дай божа, каб наша Тэклечка пайшла па Зосі, то я б нічагуткі ад госпада не прасіла б...</p>
<p>— Ты, ша-ша-ша, я ж ніякае ганьбы на Зоську не ўскладаю, — перацяў Мікола жонку на слове.</p>
<p>— Та будзе вам хаця сварыцца; а то за мяне ды гатовы шчэ за чубкі ўхапіцца. Клопат вам вялікі аба мне: якая ўжо ёсць, такой і буду, — упікнула бацькоў Зося, стоячы пры стале і з думкаю па гультайству, жуючы ў роце.</p>
<p>Васіль маўчаў, яму неяк ніякавата было слухаць чужую спрэчку, і ён, нібы не звяртаючы на іх увагу паважна і самавіта праходзіў па хаце то ўперад, то назад, дудукаючы сабе пад нос нейкую зацяжную няроўную мелодыю. Час ад часу падымаў к столі галаву, азіраў сцены, абразы, якімі быў убран увесь покуць і дзве сцяны: адна ад траму да покуці, другая з покуці да першае бэлькі.</p>
<p>З абразоў ён спускаў вочы ніжэй і пазіраў на стол, а адтуль на твар Зосі — малады, свежы і жыццёрады. Яму, Васілю, надта ж жадалася сёння вымавіць з ёй. Зосяю, хоць некалькі слаўцоў, выказаць імі тыя думкі, якія ён бярог для гэтага ўжо многа часу, ды ўсё не меў здарэння, а то і не асмельваўся выказаць іх ёй. Любячы Мікалаішку (так празвалі Зосю ў Сілцах), любячы яе нязмерна, не выказана, як можа толькі любіць чалавек з яго розумам, з яго павагай, з яго прыткасцю,— Васіль мучыўся ўвесь час адным: яму ўсё думалася, што Зося яго зусім не кахае, а калі і сустракаецца з ім, ды сустрэўшыся перакінецца некалькімі словамі ці пройдзе крыху, то гэта ўсё так сабе, па далікатнасці толькі; сэрца ж яе ляжыць к другому: к таму, як відаць, гарадскому збегляцу, Рыгору Нязвычнаму. Ён ужо ад многіх чуваў, што Зося з ім абменьваецца пісьмамі, што заўсёды яна забегвае да яго мацеры Стэпы, тайком ад сваіх бацькоў, каб праведаць аб ім; ды нават заўсёды, апроч гэтага і з ім, Васілём, часта ў гутарцы ані-ні саромеецца ўспамінаць Рыгора. І гэта ўсё так прыкрыла Васілю, гэтак мучыла яго, што ён не ведаў, якімі б лекамі збавіцца ад яго і збавіць Зосю.</p>
<p>«Ах, ах, — почасту раздумваў ён, — хай бы яго там якая немач прыдушыла, каб ён не змог ужо вярнуцца і чмуціць яе болей... Або не, каб як, здаецца, яе бацькоў падбухторыць та яны б яе скора аднадзілі б ад яго; толькі апроч усяго, дзівуе мяне адно: і што гэта за дурасць найшла на дзяўчыну? Хіба ж яна нічагуткі не разумее, што не бачыць той вялікай розніцы паміж мною і тым галяком, збягляцом тым. Але — нічога: бацькі яе хітры і, як я бачу, дык бацька хінець к таму, каб яна іначай думала.</p>
<p>І цяпер, тупаючы па хаце, ён у тысячны раз перадумваў іх, гэтыя заблытаныя, не разгаданыя свае думкі. Нешта нашэптвала яму, каб ён асмеліўся і пазваў Зосю прайсці з ім на вуліцу, прысесці дзе на прызбе ды пасядзець удваіх і расказаць ёй усё тое, што згрудзілася ў яго на душы, выкласці ўсе свае таемнасці,— толькі нейкая палахлівая нясмеласць, нейкая цёмная, дзіцячая баязлівасць стаялі папярок і па-начальніцку стрымлівалі яго рашэнне, прасцярагалі ад лішняга з’яўлення яго. І няведама чымсьці і як усё гэта скончылася: пазваў бы ён Зосю сам, ці яна мо намякнула яму, а мо і ні ён, ні яна не абазваліся б словам і бедным, а моўчкі прыкіпелася б Васілю пасядзець і пакінуць хату Міколы, каб не Марта як на тое шчасце, каторая зразу загаманіўшы ўсё вывела на новую дарогу...</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: скан<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>