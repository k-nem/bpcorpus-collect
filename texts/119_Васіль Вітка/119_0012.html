<div class="container">
<div class="book-utils">
<div id="qrcode"></div>
<a href="/Vasil_Vitka/Nul_bul-bul.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Васіль Вітка -->
<!-- HEADER_FIELD CreationYear: 1977 -->
<!-- HEADER_FIELD FirstPublicationYear: 1978 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш,мастацкі/казка -->
<!-- HEADER_FIELD Title: Нуль буль-буль -->
<h2><a href="http://knihi.com/Vasil_Vitka/">Васіль Вітка</a></h2>
<h2>Нуль буль-буль</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ішло трое бабуль,</p>
<p>Бачаць, на дарозе - нуль.</p>
<p> </p>
<p>Сталі бабкі ўперабой</p>
<p>Разважаць паміж сабой:</p>
<p> </p>
<p>- Што рабіць і як тут быць,</p>
<p>Як знаходку падзяліць?</p>
<p> </p>
<p>Было б толькі двое нас -</p>
<p>Разабраліся б ураз,</p>
<p> </p>
<p>Падзялілі б адмыслова:</p>
<p>Кожнай - роўная палова</p>
<p> </p>
<p>Па памеру, па вазе -</p>
<p>Кожнай бабе па дузе.</p>
<p> </p>
<p>Кожнай - роўна паўкруга:</p>
<p>Мне - дуга, табе - дуга,</p>
<p> </p>
<p>Жаль, што так у нас не выйдзе -</p>
<p>Вельмі ж трэцюю пакрыўдзім...</p>
<p> </p>
<p>Трэцяя сказала: - Не,</p>
<p>Будзе вам і будзе мне.</p>
<p> </p>
<p>Дзякуй, дзякуй вам, бабусі,</p>
<p>Ў крыўдзе я не застануся.</p>
<p> </p>
<p>Мілыя мае падругі,</p>
<p>Забірайце свае дугі.</p>
<p> </p>
<p>З вашага дазволу я</p>
<p>Вазьму дзірку ад нуля.</p>
<p> </p>
<p>Дзякуй вам, што памаглі</p>
<p>Мне застацца пры нулі,</p>
<p> </p>
<p>Бо навокала</p>
<p>Нуля</p>
<p>Круціцца</p>
<p>Уся зямля.</p>
<p> </p>
<p>На ўвесь свет</p>
<p>Праславіў Нуль</p>
<p>Сваё прозвішча -</p>
<p>Буль-Буль.</p>
<p> </p>
<p>Добра дзецям быў знаём</p>
<p>Круглым тварам,</p>
<p>Круглым лбом.</p>
<p>Малачко любіў, булён,</p>
<p>Возьме бутлю - і нагбом:</p>
<p>Буль, буль, буль,</p>
<p>Буль, буль, буль,</p>
<p>Гляне,</p>
<p>А на дне ўжо -</p>
<p>Нуль.</p>
<p> </p>
<p>Нуль Буль-Бульчык круглатвары,</p>
<p>Не любіў ён акуляры,</p>
<p>Бо замест вачэй былі</p>
<p>Ў Буля круглыя нулі.</p>
<p> </p>
<p>І заместа носа - нуль,</p>
<p>А пад носам: буль, буль, буль.</p>
<p> </p>
<p>І заместа рота - нуль,</p>
<p>Вось адгэтуль і дасюль,</p>
<p>А то, можа, і шырэй,</p>
<p>І вышэй нулёў - вушэй.</p>
<p> </p>
<p>Матчын сын, унук бабульчын,</p>
<p>Быў ён самы лепшы вучань.</p>
<p>Не гарэзнік-беспрытульнік,</p>
<p>Нуль Буль-Буль быў круглы нульнік.</p>
<p> </p>
<p>Больш за ўсё любіў Нуль-Буль</p>
<p>З мыла бурбалкі: буль, буль.</p>
<p> </p>
<p>Як пачне ў саломку дзьмуць -</p>
<p>Пухіры плывуць, плывуць</p>
<p>І па небе, па зямлі -</p>
<p>Каляровыя нулі.</p>
<p> </p>
<p>А аднойчы выдзьмуў шар,</p>
<p>Што падняўся вышай хмар.</p>
<p>І тады падумаў Буля:</p>
<p>«Выдзьму я зямную кулю.</p>
<p>Хай яшчэ адна зямля</p>
<p>Круціцца вакол нуля».</p>
<p> </p>
<p>Але мыла</p>
<p>Не хапіла,</p>
<p>Мыла</p>
<p>Буля</p>
<p>Пагубіла.</p>
<p> </p>
<p>Так Буль-Бульчык надзімаўся,</p>
<p>Так стараўся,</p>
<p>Напінаўся -</p>
<p>Лопнуў</p>
<p>Небарака</p>
<p>Буль.</p>
<p> </p>
<p>Не знайшоў ніхто дасюль</p>
<p>Нават следу анідзе -</p>
<p>Быццам пугай па вадзе,</p>
<p>Быццам бурбалка:</p>
<p>Буль,</p>
<p>Буль...</p>
<p>Ішло трое бабуль,</p>
<p>Бачаць, на дарозе - нуль.</p>
<p> </p>
<p>Сталі бабкі талакой,</p>
<p>Разліваюцца ракой,</p>
<p>Слёзы коцяцца ў бабуль:</p>
<p>Мілы,</p>
<p>Слаўны</p>
<p>Буль,</p>
<p>Буль</p>
<p>Буль.</p>
<p> </p>
<p><i>1977</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>