<div class="container">
<div class="book-utils">
<div id="qrcode"></div>
<a href="/Vasil_Vitka/Azbuka_Vasi_Viasiolkina.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Васіль Вітка -->
<!-- HEADER_FIELD CreationYear: 1963 -->
<!-- HEADER_FIELD FirstPublicationYear: 1963 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Азбука Васі Вясёлкіна -->
<h2><a href="http://knihi.com/Vasil_Vitka/">Васіль Вітка</a></h2>
<h2>Азбука Васі Вясёлкіна</h2>
<div style="height: 3rem"></div>
<!-- TOC_BEGIN -->
<a href="#chapter1">А</a><br/>
<a href="#chapter2">Б</a><br/>
<a href="#chapter3">В</a><br/>
<a href="#chapter4">Г</a><br/>
<a href="#chapter5">Д</a><br/>
<a href="#chapter6">Е Ё</a><br/>
<a href="#chapter7">Ж З</a><br/>
<a href="#chapter8">І Й</a><br/>
<a href="#chapter9">К</a><br/>
<a href="#chapter10">Л</a><br/>
<a href="#chapter11">М</a><br/>
<a href="#chapter12">Н</a><br/>
<a href="#chapter13">О</a><br/>
<a href="#chapter14">П</a><br/>
<a href="#chapter15">Р</a><br/>
<a href="#chapter16">С</a><br/>
<a href="#chapter17">Т</a><br/>
<a href="#chapter18">У Ў</a><br/>
<a href="#chapter19">Ф</a><br/>
<a href="#chapter20">Х</a><br/>
<a href="#chapter21">Ц</a><br/>
<a href="#chapter22">Ч</a><br/>
<a href="#chapter23">Ш</a><br/>
<a href="#chapter24">Ы</a><br/>
<a href="#chapter25">Ь</a><br/>
<a href="#chapter26">Э</a><br/>
<a href="#chapter27">Ю</a><br/>
<a href="#chapter28">Я</a><br/>
<br/><br/>
<!-- TOC_END -->
<!-- BOOK_BEGIN -->
<p>Рашыў Вясёлкін Вася:</p>
<p>- Сам адкрываю школу.</p>
<p>Збіраю ў першым класе</p>
<p>І птушак, і жывёлу,</p>
<p>Усіх звяроў на свеце.</p>
<p> </p>
<p>І вы прыходзьце, дзеці.</p>
<p>Ў мяне такая кніжка ёсць,</p>
<p>Што рады будзе кожны госць.</p>
<p>Я літары вам пакажу,</p>
<p>Пра ўсе малюнкі раскажу.</p>
<p> </p>
<p>Глядзіць Васіль наўкола:</p>
<p>Хто ж першы прыйдзе ў школу.</p>
<p>А тут з двара:</p>
<p>- Здароў, Вясёл!</p>
<p>- А ты хто будзеш?</p>
<p>- Я асёл.</p>
<p> </p>
<p>Стаіць і дзівіцца Васіль:</p>
<p>- Нашто аслу аўтамабіль?</p>
<p>Куды вязеш ты агуркі?</p>
<p> </p>
<p>- А гэта звычай мой такі, -</p>
<p>Яму адказвае асёл. -</p>
<p>Саджуся з кнігаю за стол -</p>
<p>У рот адразу ж агурок.</p>
<p>- Нашто?</p>
<p>- Каб ведаць лепш урок.</p>
<p>Давай, вучы мяне, Вясёл,</p>
<p>Саджай хутчэй за парту.</p>
<p>Ты ж ведаеш, сярод жывёл</p>
<p>Я самы, брат, упарты.</p>
<p> </p>
<p>- Па-першае, я не Вясёл, -</p>
<p>Сказаў Вясёлкін Вася, -</p>
<p>А па-другое, стаўлю кол</p>
<p>За панібрацтва ў класе.</p>
<p> </p>
<p>Тут школьны празвінеў званок.</p>
<p>Настаўнік абвясціў урок:</p>
<p>- Упартасць ты адразу кінь,</p>
<p>Калі яна была.</p>
<p>З чаго пачнём мы азбуку?</p>
<p>Сказаў асёл:</p>
<p>- З асла.</p>
<p> </p>
<h3><a id="chapter1"></a>А</h3>
<p> </p>
<p>- Буквар мы пачынаем з А,</p>
<p>І я заўважыць мушу:</p>
<p>Не вельмі цяміць галава,</p>
<p>Хоць і даўгія вушы.</p>
<p>Хапае слоў апроч асла,</p>
<p>Што пачынаюцца на А:</p>
<p>Арол, акварыум, алень,</p>
<p>Аса, акула, авадзень,</p>
<p>Авёс, алмаз, атара,</p>
<p>Алена і Алеся</p>
<p>І нават акуляры,</p>
<p>Што ты на нос павесіў.</p>
<p> </p>
<p>Як закрычыць асёл: - Браткі,</p>
<p>Вось для чаго мне агуркі!</p>
<p>Ў мяне іх - цэлая гара.</p>
<p>За розум брацца мне пара.</p>
<p>Як з'ем апошні агурок -</p>
<p>Урок засвою назубок.</p>
<p> </p>
<h3><a id="chapter2"></a>Б</h3>
<p> </p>
<p>А гэта, дзеці, што за франт:</p>
<p>Завіты ўвесь, на шыі - бант</p>
<p>І так ілбом у бубен б'е:</p>
<p>- Прыміце ў клас,</p>
<p>Я знаю: Бэ-э-э!</p>
<p>Прыняць выдатніка, прыняць!</p>
<p>Ён заслужыў адразу 5.</p>
<p> </p>
<h3><a id="chapter3"></a>В</h3>
<p> </p>
<p>Хто гэта лісця нанізаў</p>
<p>На вострыя іголкі?</p>
<p>А вожык Васю так сказаў:</p>
<p>- Вітаю вас, Вясёлкін.</p>
<p>- Я рад, - прызнаўся Вася, -</p>
<p>Ды чым жа ты заняўся?</p>
<p>Навошта льеш, пытаю я,</p>
<p>З вядра ваду на вераб'я?</p>
<p> </p>
<p>- Мы з вераб'ём у пары</p>
<p>Збіралі вам гербарый.</p>
<p>Дружок мой запыліўся,</p>
<p>Хачу, каб ён памыўся.</p>
<p> </p>
<p>Сягоння ўсе глядзяць на нас,</p>
<p>Бо мы прыйшлі ж у першы клас.</p>
<p> </p>
<h3><a id="chapter4"></a>Г</h3>
<p> </p>
<p>Напэўна, дзеці, вы змаглі б</p>
<p>І пасмяяцца: гляньце - грыб.</p>
<p>І прозвішча, як у людзей,</p>
<p>У вучня - Баравік.</p>
<p>А ён у школу ўжо ідзе,</p>
<p>Выдатнік-нулявік.</p>
<p> </p>
<p>Хай невялік, хай невысок,</p>
<p>А ведае здавён</p>
<p>І той лясок, і верасок,</p>
<p>Дзе нарадзіўся ён.</p>
<p> </p>
<h3><a id="chapter5"></a>Д</h3>
<p> </p>
<p>І дзяцел ведае свой дом</p>
<p>На дрэве са старым дуплом.</p>
<p>Калі і непагадзь - ну што ж,</p>
<p>Не страшны дзецям снег і дождж.</p>
<p>Як добра ў дзятла пад крылом,</p>
<p>Калі такі выдатны дом!</p>
<p> </p>
<p>Хто знае Дэ знайсці нам дзе?</p>
<p>Пытайце ў бацькі, ў маці,</p>
<p>Шукайце ў дзятлавым гняздзе -</p>
<p>Падкажа добры дзяцел.</p>
<p> </p>
<h3><a id="chapter6"></a>Е Ё</h3>
<p> </p>
<p>А за дзвярыма: тук-тук-тук.</p>
<p>Пытае Вася: - Што за стук?</p>
<p>Зноў дзяцел? Не, зусім не ён -</p>
<p>Прыйшоў у школу паштальён:</p>
<p> </p>
<p>- Вам тэлеграма ёсць адна.</p>
<p>Здзівіўся Вася: - Ад каго ж?</p>
<p>- Напэўна, што з рачнога дна,</p>
<p>Бо тут унізе подпіс: Ёрш.</p>
<p> </p>
<p>- Ну што ж, якраз да часу.</p>
<p>Чытайце ўсяму класу.</p>
<p>Ш-ша, слухайце, што піша ёрш:</p>
<p>«Жыву за іншых я не горш.</p>
<p>Малым паставіў ёлку.</p>
<p>Выпісваю «Вясёлку».</p>
<p>Ды вось бяда: сыны мае</p>
<p>Не ведаюць ні Ё, ні Е.</p>
<p> </p>
<p>Да вас у школу трэба плыць,</p>
<p>Але парайце, як нам быць.</p>
<p>Калі паступім мы туды,</p>
<p>Дык жа загінем без вады...»</p>
<p>Сказаў Вясёлкін: - Точна,</p>
<p>Хай вучацца завочна.</p>
<p> </p>
<h3><a id="chapter7"></a>Ж З</h3>
<p> </p>
<p>Тут Вася адчыніў акно:</p>
<p>- А гэта што там за яно -</p>
<p>Ці не пад'ёмны гэта кран?</p>
<p>Зірні на вуліцу, баран.</p>
<p> </p>
<p>Зірнуў баран, спужаўся:</p>
<p>- Яно з хвастом, з нагамі,</p>
<p>З вушамі і рагамі,</p>
<p>Пад стол хавайся, Вася,</p>
<p>А я залезу ў шафу!..</p>
<p> </p>
<p>Вясёлкін рассмяяўся:</p>
<p>- Дык гэта ж, брат, жырафа.</p>
<p>Яна паспела ў самы раз.</p>
<p>Прашу, прашу, заходзьце ў клас.</p>
<p>Сядайце, калі ласка, ў нас!</p>
<p>Жырафа рада б сесці,</p>
<p>Ды ў школу ёй не ўлезці.</p>
<p> </p>
<p>Заўважыў заяц звера,</p>
<p>Збялеў і - шмыг за дзверы,</p>
<p>Па калідоры - скок-скок-скок.</p>
<p>Ён думаў, што з'явіўся воўк.</p>
<p> </p>
<p>На парту ўскочыў з перапуду:</p>
<p>- Вучыцца болей я не буду! -</p>
<p>Хапіў адзін, другі званок:</p>
<p>- Хутчэй канчай, Васіль, урок!</p>
<p> </p>
<p>Цягнуўся цэлы месяц</p>
<p>У класе перапынак,</p>
<p>Шукалі зайца ў лесе</p>
<p>Ля ўсіх дубоў, асінак.</p>
<p>Уцёк са школы Зай, уцёк.</p>
<p>- Што ж, без яго пачнём урок, -</p>
<p>Сказаў Вясёлкін Вася</p>
<p>І за журнал узяўся,</p>
<p>Бо цвёрдую меў звычку -</p>
<p>Штодня вёў пераклічку.</p>
<p> </p>
<h3><a id="chapter8"></a>І Й</h3>
<p> </p>
<p>- Індык, - спытаўся Вася, -</p>
<p>А ты куды сабраўся -</p>
<p>Ў гурток шыцця і кройкі?</p>
<p>Дзеля чаго ў запасе</p>
<p>Ў хвасце ў цябе іголкі?</p>
<p>Чаго ты так надзьмуўся,</p>
<p>Ад вучняў адвярнуўся?</p>
<p> </p>
<p>- Хаджу я важна па зямлі, -</p>
<p>Затрос індык бародкаю, -</p>
<p>Бо ведаю, што ёсць два І:</p>
<p>І доўгае, й кароткае.</p>
<p> </p>
<p>Усё я ведаю, пытай.</p>
<p>Напрыклад: іней, гай і май,</p>
<p>Ігнат, Іван, Іран...</p>
<p> </p>
<p>- А бэ-э-э? - не вытрываў баран. -</p>
<p>Не паважаю я цябе,</p>
<p>Бо ты сказаць не ўмееш: бэ!</p>
<p> </p>
<p>Спакойна Васіна рука</p>
<p>Лягла на дзённік індыка.</p>
<p> </p>
<p>- Ты адказаў мне бойка, -</p>
<p>Сказаў настаўнік Вася, -</p>
<p>Але я стаўлю тройку,</p>
<p>Каб больш не зазнаваўся.</p>
<p> </p>
<h3><a id="chapter9"></a>К</h3>
<p> </p>
<p>А качаня і кацяня</p>
<p>Паміж сабою як радня.</p>
<p>Усюды разам, удваіх,</p>
<p>Не разальеш вадою іх.</p>
<p> </p>
<p>У клас увойдуць, знімуць шапкі,</p>
<p>Пасядуць і - угору лапкі,</p>
<p>Бо качанятка і каток</p>
<p>Заўсёды ведаюць урок.</p>
<p> </p>
<p>Выдатнікам настаўнік рад.</p>
<p>А хто іх выхаваў?</p>
<p>Дзетсад.</p>
<p> </p>
<h3><a id="chapter10"></a>Л</h3>
<p> </p>
<p>- А што нам скажа ліска?</p>
<p>- Нічога не скажу.</p>
<p>Не падыходзьце блізка:</p>
<p>Вы ж бачыце, сяджу</p>
<p>Ўвесь дзень перад люстэркам,</p>
<p>Занятая прымеркай.</p>
<p>Напэўна, што завузка</p>
<p>Нейлонавая блузка,</p>
<p>А модная спадніца</p>
<p>Так цісне ў паясніцы...</p>
<p> </p>
<p>- Ліса і лісяняткі,</p>
<p>Пакіньце вы заняткі!</p>
<p>У вас, у модніц, - свой прыцэл.</p>
<p>Мы вывучым і самі Л.</p>
<p> </p>
<h3><a id="chapter11"></a>М</h3>
<p> </p>
<p>Зірнуў Васіль у кніжку:</p>
<p>- А дзе маленькі Мішка?</p>
<p> </p>
<p>- А вунь на школьным ён двары,</p>
<p>Сам у акно пабач.</p>
<p>Прыйшоў да нас мядзведзь стары,</p>
<p>Купіў унуку мяч.</p>
<p> </p>
<p>Старому сумна ў лесе</p>
<p>На персанальнай пенсіі.</p>
<p>Сюды штодня хадзіць ён рад</p>
<p>Насіць малому мармелад.</p>
<p> </p>
<p>Такі ж ужо чуллівы дзед,</p>
<p>Вунь прывалок веласіпед:</p>
<p>«Бяры веласіпедзік,</p>
<p>Катайся, мой мядзведзік!»</p>
<p> </p>
<p>Сказаў настаўнік: - Ой, дзяды,</p>
<p>Нямала мне ад вас бяды.</p>
<p>Так песціце вы ўнукаў -</p>
<p>Зрываеце навуку.</p>
<p> </p>
<h3><a id="chapter12"></a>Н</h3>
<p> </p>
<p>Навуку любіць насарог,</p>
<p>Калі здалёк прыехаць мог,</p>
<p>Аж з Афрыкі, Нігерыі.</p>
<p>Але ступіў ён на парог -</p>
<p>Не можа ўлезці ў дзверы.</p>
<p> </p>
<p>Жырафа рада земляку:</p>
<p>- Жаданы мой, чаканы...</p>
<p> </p>
<p>- А ты, жырафачка, адкуль?</p>
<p>- Твая суседка - з Ганы.</p>
<p> </p>
<p>- Канікулы, - сказаў Васіль, -</p>
<p>Браткі, не пашкадуем сіл.</p>
<p>Пашырыць трэба школу,</p>
<p>Пляцоўку для футболу,</p>
<p>А для гасцей замежных</p>
<p>Паставіць клас сумежны.</p>
<p>- Ура! - абрадваўся баран. -</p>
<p>Я зараз намалюю план.</p>
<p>І пачалася праца,</p>
<p>Рад кожны быў старацца.</p>
<p> </p>
<p>Стаў за учотчыка індык,</p>
<p>Сам працаваць ён не прывык.</p>
<p>Пляцоўку расчышчаў асёл,</p>
<p>Бо вельмі ж ён любіў футбол...</p>
<p>- Ёсць разгарнуцца дзе цяпер! -</p>
<p>Сказаў мядзведзь-пенсіянер.</p>
<p>Стаў пілаваць бярвенні.</p>
<p>Ён пільшчык быў адменны.</p>
<p>Уважліва сачыў унук,</p>
<p>Каб не парваць пілы аб сук.</p>
<p>Знайшлі і вучні-малышы</p>
<p>Сабе занятак па душы.</p>
<p>Тут завіхаліся штодня</p>
<p>І качаня, і кацяня.</p>
<p> </p>
<p>І нават зай-зайчына</p>
<p>Вярнуўся, малайчына,</p>
<p>І стаў на дапамогу</p>
<p>Самому насарогу.</p>
<p> </p>
<p>Пыхцеў,</p>
<p>Стараўся</p>
<p>Насарог,</p>
<p>Ажно пацеў</p>
<p>І нос,</p>
<p>І рог.</p>
<p> </p>
<p>Жырафа следам бегла</p>
<p>І падавала цэглу.</p>
<p>Упраўна брала з долу</p>
<p>Яна любыя высі...</p>
<p> </p>
<p>Пабудавалі школу -</p>
<p>Спыніся і дзівіся,</p>
<p>Якія гмахі ўзніклі.</p>
<p>Вось гэта дык канікулы!</p>
<p> </p>
<h3><a id="chapter13"></a>О</h3>
<p> </p>
<p>І зноў увесь сабраўся клас.</p>
<p>Зірнуў у кнігу Вася.</p>
<p>- На чым спыніліся той раз? -</p>
<p>Ён у крата спытаўся.</p>
<p>Разявіў крот шырока рот</p>
<p>І прастаяў бы, можа, год.</p>
<p> </p>
<p>Была ў гасцях у школе</p>
<p>З дзетсада ляля Оля.</p>
<p>Сама не знаючы таго,</p>
<p>Яна і падказала: О!</p>
<p> </p>
<p>Адкрыла лялечка раток -</p>
<p>Маленькі, роўненькі кружок.</p>
<p>І насарог адкрыў свайго,</p>
<p>Жахнуўся клас увесь: - Ого!</p>
<p> </p>
<h3><a id="chapter14"></a>П</h3>
<p> </p>
<p>- Навошта пеўню парасон,</p>
<p>Чаго стаіць на плоце ён</p>
<p>Якраз ля нашых жа акон?</p>
<p> </p>
<p>- Схаваўся, дзеці, я ў цянёк,</p>
<p>Каб добра вывучыць урок.</p>
<p>- Скажы нам літару сваю!</p>
<p>- Не, дзеці, лепей я спяю.</p>
<p> </p>
<p>Хоць з граматаю не ў ладах,</p>
<p>Але спяваю па складах.</p>
<p>Ніхто так на маім вяку</p>
<p>Яшчэ не пеў: ку-ка-рэ-ку!</p>
<p> </p>
<p>- Ты ўмеў бы значна болей,</p>
<p>Калі б вучыўся ў школе.</p>
<p>Прыходзьце, пеўні, ўсе вы</p>
<p>Да нас у клас на спевы.</p>
<p> </p>
<h3><a id="chapter15"></a>Р</h3>
<p> </p>
<p>- Паслухайце, здаецца,</p>
<p>Хтось ля дзвярэй шкрабецца.</p>
<p>Чакайце, сам праверу.</p>
<p> </p>
<p>Зірнуў Васіль за дзверы:</p>
<p>- Дык гэта ж рак.</p>
<p>Адкуль, бядак?</p>
<p>Чаго такі распараны,</p>
<p>Як кіпенем абвараны?</p>
<p> </p>
<p>Падняўшы стрэльбу ў клюшні,</p>
<p>Рак адказаў: - Мне душна.</p>
<p> </p>
<p>- Нашто ж ты стрэльбу ў клас валок?</p>
<p>Яшчэ націснеш на курок.</p>
<p> </p>
<p>- Так, - адказаў ён горда, - так,</p>
<p>Я - лепшы паляўнічы...</p>
<p> </p>
<p>Нічога дзіўнага, што рак</p>
<p>У школу не залічан.</p>
<p>Калі не верыш, дык правер,</p>
<p>Пакуль у рэчцы мелка.</p>
<p> </p>
<h3><a id="chapter16"></a>С</h3>
<p> </p>
<p>- А хто ў нас на чарзе цяпер?</p>
<p>Сказалі дзеці: - Стрэлка!</p>
<p>- А дзе яна ў нас, дзеці?</p>
<p> </p>
<p>- У космасе, ў ракеце!</p>
<p>Абкружыць сонца сорак раз</p>
<p>І прыляціць ізноў у клас.</p>
<p> </p>
<h3><a id="chapter17"></a>Т</h3>
<p> </p>
<p>- Я добра бачу па ўсіх вас,</p>
<p>Ваш пазнаю характар -</p>
<p>Нам тэхнікай заняцца час,</p>
<p>Прыйшоў якраз і трактар.</p>
<p> </p>
<p>А гэта вось механік сам,</p>
<p>Славуты на ўсім свеце,</p>
<p>Пакажа ўсе машыны вам,</p>
<p>Пракаціць на ракеце.</p>
<p> </p>
<p>Наўрад ці ёсць яму раўня -</p>
<p>Паважны і вусаты...</p>
<p>Падняла лапку кацяня:</p>
<p>- Дык гэта мой жа тата!</p>
<p> </p>
<p>Механік тут сынка абняў:</p>
<p>- Як вучышся, дзіцятка?</p>
<p>І адказаў сыночак: - М-мяў,</p>
<p>А я - выдатнік, татка...</p>
<p> </p>
<p>І загадала татку</p>
<p>Кацяня загадку:</p>
<p> </p>
<h3><a id="chapter18"></a>У Ў</h3>
<p> </p>
<p>- У галаве У доўгае,</p>
<p>Кароткае ў хвасце.</p>
<p>Выкручваецца, поўзае</p>
<p>На тоўстым жываце.</p>
<p>Уміг жывога зайца</p>
<p>Глыне - і не падавіцца.</p>
<p>Ну, што? Не адгадаў?</p>
<p>Я падкажу - удаў.</p>
<p> </p>
<p>Такая ўродзіна удаў,</p>
<p>Убачыш - зойме дух.</p>
<p>Каб ты, пачварына, прапаў,</p>
<p>Так напалохаў - ух!</p>
<p>Яго не пусцім мы ў свой клас,</p>
<p>Бо праглыне ўсіх нас за раз,</p>
<p>І стол, і школьны глобус,</p>
<p>І новы наш аўтобус.</p>
<p>На чым жа мы, татуся,</p>
<p>Паедзем на экскурсію?</p>
<p> </p>
<p>І вось ужо завёў матор</p>
<p>Механік дзядзька Коця.</p>
<p>Ён вельмі строгі быў шафёр,</p>
<p>Суровы на рабоце.</p>
<p> </p>
<p>І да сябе ў кабіну</p>
<p>Не ўзяў ён нават сына:</p>
<p>- Мне на машыне не радня</p>
<p>Ні свет, ні брат, ні кацяня.</p>
<p> </p>
<h3><a id="chapter19"></a>Ф</h3>
<p> </p>
<p>Сказаў Вясёлкін Вася:</p>
<p>- Хвалю за дысцыпліну.</p>
<p>Мой клас увесь сабраўся.</p>
<p>Гані, шафёр, машыну...</p>
<p> </p>
<p>Ляціць аўтобус па шашы.</p>
<p>Глядзяць з акенца малышы.</p>
<p>Мігцяць фіранкі, як флажкі,</p>
<p>І шоўкавыя фартушкі,</p>
<p>І новыя фуражкі.</p>
<p>Лагодна і пакорна,</p>
<p>Адзетыя па форме,</p>
<p>Сядзяць індык з барашкам.</p>
<p>А за машынай пеша</p>
<p>Услед жырафа чэша,</p>
<p>А за жырафай - ох, ох, ох -</p>
<p>Цялёпкаецца насарог,</p>
<p>Ажно дрыжыць пад імі дол.</p>
<p>- А вы куды?</p>
<p>- Мы на футбол.</p>
<p>- А хіба ў нас сягоння матч? -</p>
<p>Спытаў шафёр з кабіны.</p>
<p> </p>
<p>- А вы - балельшчык, Кот-вусач?</p>
<p>Дык самі знаць павінны,</p>
<p>Што ў нас на стадыёне</p>
<p>Выдатны дзень сягоння:</p>
<p>Аслам забілі гол зайцы.</p>
<p>Вось малайцы дык малайцы!</p>
<p> </p>
<p>Як усхапіўся тут асёл:</p>
<p>- Шафёр, вязі нас на футбол!</p>
<p>Хутчэй, хутчэй на стадыён! -</p>
<p>Зароў ад горкай крыўды ён.</p>
<p> </p>
<p>Ды што паробіш: плач не плач -</p>
<p>Ганебна скончыўся той матч.</p>
<p>Асёл як апантаны</p>
<p>Не мог утаймавацца...</p>
<p> </p>
<p>- На плошчу да фантана</p>
<p>Фата-графа-вацца,</p>
<p>Увесь мой клас, збірайся! -</p>
<p>Паклікаў вучняў Вася...</p>
<p>Фацэтны выйшаў здымак -</p>
<p>Цудоўны напамінак</p>
<p>Настаўніку і вучням</p>
<p>Аб дружбе неразлучнай.</p>
<p> </p>
<h3><a id="chapter20"></a>Х</h3>
<p> </p>
<p>Хаця хітрун-хамелеон</p>
<p>Не сапсаваў ледзь ўвесь фасон.</p>
<p>То з галавы да самых пят</p>
<p>У хатні хутаўся халат,</p>
<p>То захінаўся ў хусту,</p>
<p>Халву з капустай хрумстаў,</p>
<p>Высоўваў доўгі свой язык,</p>
<p>Лізаў жырафе чаравік</p>
<p>І, хвалячы свой спрыт і рух,</p>
<p>Хапаў па-заліхвацку мух.</p>
<p> </p>
<p>І ў колерах мяняўся,</p>
<p>І гэтак надзімаўся,</p>
<p>Што ўсе не клаліся траха</p>
<p>Ад смеху ўпокат: ха-ха-ха!</p>
<p> </p>
<p>Аб Васілёвай школе</p>
<p>Прачула ўсё наўколле.</p>
<p>Да нашае экскурсіі</p>
<p>Прыбіліся тры гусі,</p>
<p>Два худыя харты -</p>
<p>Валацужныя браты,</p>
<p>Варона-пабіраха,</p>
<p>Шакал і чарапаха.</p>
<p> </p>
<h3><a id="chapter21"></a>Ц</h3>
<p> </p>
<p>Прыцялёпкала здаля</p>
<p>Адно пацешнае цяля:</p>
<p>- А я ў цырку пабывала,</p>
<p>Я прынесла вам цымбалы.</p>
<p>Залічыце ў клас мяне,</p>
<p>Я ўсё на свеце знаю: м-м-мэ!</p>
<p> </p>
<p>Васіль сказаў: - Пабачым.</p>
<p>Задам табе задачу:</p>
<p> </p>
<p>На градзе яна расце,</p>
<p>Пачынаецца на Цэ.</p>
<p>Аж падскочыла цялятка:</p>
<p>- Знаю, знаю - шакаладка!</p>
<p> </p>
<p>Засмяяўся Вася:</p>
<p>- Падумай, не спяшайся.</p>
<p>Я лічу да трох: раз, два...</p>
<p>- Ах, я ўспомніла - халва!</p>
<p> </p>
<p>- Памыляешся, красуля, -</p>
<p>На градзе расце цыбуля.</p>
<p>І хоць яна не шакаладка,</p>
<p>А есці трэба для парадку,</p>
<p>Бо ўсе мы знаем як адзін,</p>
<p>Што Цэ - найлепшы вітамін.</p>
<p> </p>
<h3><a id="chapter22"></a>Ч</h3>
<p> </p>
<p>Вось чарапашычын сынок</p>
<p>Есць і цыбулю, і часнок.</p>
<p>Няхай яшчэ сыночак</p>
<p>На выгляд - чарапочак,</p>
<p>Затое ў нас у школе ён</p>
<p>Ужо вядомы чэмпіён.</p>
<p> </p>
<p>Малы чарапашонак</p>
<p>Не носіць распашонак.</p>
<p>Выходзячы на шпацыр,</p>
<p>Ён надзявае панцыр.</p>
<p>Таму не гнецца пад мячом,</p>
<p>Не хіліцца пад молатам,</p>
<p>Расце выдатным сілачом</p>
<p>І незвычайным волатам.</p>
<p> </p>
<h3><a id="chapter23"></a>Ш</h3>
<p> </p>
<p>Мы не змаглі б вучыцца</p>
<p>Ні з воўкам, ні з ваўчыцай.</p>
<p>А вось прыйшоў да нас шакал</p>
<p>І ледзь усіх не ашукаў.</p>
<p> </p>
<p>Ён доўга носам шморгаў</p>
<p>І Васіля ўгаворваў,</p>
<p>Нібы прасіўся ў школу,</p>
<p>А сам пры шаблі, ў шпорах</p>
<p>Прынёс дзве торбы толу,</p>
<p>Шнур, дынаміт і порах.</p>
<p> </p>
<p>Не, ашуканец шэры,</p>
<p>Табе не будзе веры.</p>
<p>Ты з выгляду - лагоднік,</p>
<p>А сам - шпіён і шкоднік.</p>
<p> </p>
<h3><a id="chapter24"></a>Ы</h3>
<p> </p>
<p>Ёсць літары у буквары,</p>
<p>З іх не пачнеш ты слова.</p>
<p>Але запомніце, сябры,</p>
<p>Вы іх абавязкова.</p>
<p>Ну, хто мне іх напіша?</p>
<p> </p>
<p>- МЫ, - адказалі мышы. -</p>
<p>Каб не было на свеце Ы, -</p>
<p>Запелі хорам мышкі, -</p>
<p>Былі б мядзведзямі ўсе мы,</p>
<p>Нас дзеці б звалі - мішкі.</p>
<p> </p>
<p>Была дзяўчынка ў нас адна,</p>
<p>Рукамі пляснула яна,</p>
<p>Прызналася ўсім шчыра:</p>
<p>- Як добра, што я - Іра!</p>
<p> </p>
<h3><a id="chapter25"></a>Ь</h3>
<p> </p>
<p>Каню прысніўся страшны сон,</p>
<p>Што ён не конь, а кон.</p>
<p> </p>
<p>Перапалохаўся, бядак:</p>
<p>- Куды падзеўся мяккі знак?</p>
<p>Мне без яго жыцця няма...</p>
<p>Прыбег задоўга давідна</p>
<p>Да нас буланы госць:</p>
<p>- Ці мяккі знак яшчэ ў вас ёсць?</p>
<p> </p>
<p>Яму сказаў Вясёлкін так:</p>
<p>- Вось, калі ласка, мяккі знак.</p>
<p>Яго сабе ты забірай,</p>
<p>Бяжы і весела гуляй.</p>
<p> </p>
<p>І так быў рады, небарак,</p>
<p>Што зноў знайшоў свой мяккі знак.</p>
<p> </p>
<h3><a id="chapter26"></a>Э</h3>
<p> </p>
<p>- Эх, - спахапіўся Вася, -</p>
<p>Экскурсія ўдалася,</p>
<p>Ды час дамоў збірацца,</p>
<p>Зноў за навуку брацца.</p>
<p> </p>
<p>Я заказаў вам эшалон.</p>
<p>Сядайце кожны ў свой вагон.</p>
<p> </p>
<p>Купэ - для насарога,</p>
<p>Жырафу - на платформу.</p>
<p>Адзеньцеся ў дарогу</p>
<p>У школьную ўсе форму...</p>
<p> </p>
<p>Гудуць па рэйках колы.</p>
<p>Дадому едзе школа.</p>
<p>Ад песень і ад смеху</p>
<p>Чуваць далёка рэха.</p>
<p>Мільгнуўся элеватар,</p>
<p>А вунь - электрастанцыя,</p>
<p>Торф рэжа экскаватар</p>
<p>На рэчцы Балачанцы.</p>
<p> </p>
<p>Між родных сосен і бяроз</p>
<p>Імчыцца наш электравоз.</p>
<p> </p>
<h3><a id="chapter27"></a>Ю</h3>
<p> </p>
<p>Вучыцца зноў прыйшла пара.</p>
<p>- Ура! - гучыць сярод двара.</p>
<p> </p>
<p>На выстаўку юннаты</p>
<p>Выносяць экспанаты:</p>
<p>Капусту,</p>
<p>               рэпу,</p>
<p>                        буракі,</p>
<p>Фасолю,</p>
<p>               моркву,</p>
<p>                            агуркі.</p>
<p> </p>
<p>Зірніце на цыбулю!</p>
<p>Яе расціла Юля!</p>
<p> </p>
<p>Умела пастарацца</p>
<p>Яна на школьнай градцы.</p>
<p>Цяпер усе мы як адзін</p>
<p>Цыбулю Юліну ядзім.</p>
<p> </p>
<h3><a id="chapter28"></a>Я</h3>
<p> </p>
<p>А вось малая Ядзя</p>
<p>Сабрала ў нашым садзе</p>
<p>Пад яблыняю ягады -</p>
<p>Не паядзім за два гады.</p>
<p> </p>
<p>Так вучыцца, стараецца</p>
<p>Дружная сям'я.</p>
<p>На гэтым і канчаецца</p>
<p>Азбука мая.</p>
<p> </p>
<p><i>1963</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>