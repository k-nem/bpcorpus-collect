<div class="container">
<div class="book-utils">
<div id="qrcode"></div>
<a href="/Vasil_Vitka/Vaviorcyna_hora.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Васіль Вітка -->
<!-- HEADER_FIELD CreationYear: 1947 -->
<!-- HEADER_FIELD FirstPublicationYear: 1948 -->
<!-- HEADER_FIELD SectionAuthor: Казкі -->
<!-- HEADER_FIELD SectionsTheme: Дзіцячая літаратура -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Вавёрчына гора -->
<h2><a href="http://knihi.com/Vasil_Vitka/">Васіль Вітка</a></h2>
<h2>Вавёрчына гора</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="EPIGRAPH">
<p>Казка пра Веру-вавёрачку,</p>
<p>Пра яе гора-горачка,</p>
<p>Пра яе маленькіх дочак,</p>
<p>Пра вавёрчын малаточак,</p>
<p>Пра птушынага пасла -</p>
<p>Даўганосага бусла,</p>
<p>Пра жыццё-быццё лясное</p>
<p>І яшчэ пра тое-сёе.</p>
</div>
<div class="CLEAR"></div>
<p> </p>
<p> </p>
<div class="POETRY">
<p> </p>
<p>Забалелі ў вавёрачкі зубкі,</p>
<p>Не можа раскусіць арэхавай шкарлупкі.</p>
<p>Плача Вера-вавёрачка:</p>
<p>- Ой, гора маё,</p>
<p>Горачка...</p>
<p> </p>
<p>Сабралася ўся вавёрчына радня.</p>
<p>Думаюць, гадаюць усю ноч да дня:</p>
<p>Як тут быць,</p>
<p>Што рабіць?</p>
<p>Прыкладаюць дочкі</p>
<p>Мамачцы прымочкі,</p>
<p>Грэюць унучкі</p>
<p>Бабульцы анучкі.</p>
<p>Яшчэ болей баляць вавёрчыны зубкі -</p>
<p>Не можа крануць арэхавай шкарлупкі.</p>
<p> </p>
<p>Вестку паслалі старэйшаму сыну,</p>
<p>Той адразу ўсе справы пакінуў,</p>
<p>І праведаць хворую маці прыехаў,</p>
<p>І прывёз поўны мех ёй арэхаў.</p>
<p>Ён не знаў, што баляць у вавёрачкі зубкі,</p>
<p>Што не можа крануць яна імі шкарлупкі.</p>
<p> </p>
<p>Госцю маці гаворыць:</p>
<p>- Сыночак,</p>
<p>Ты прывёз бы мне малаточак.</p>
<p>Не трудзіла б я зубкі,</p>
<p>Не верадзіла,</p>
<p>Малатком бы шкарлупкі</p>
<p>Біла.</p>
<p> </p>
<p>- Што ж, - кажа сын, -</p>
<p>У маёй старане</p>
<p>Ёсць каваль - лепшы мой друг,</p>
<p>Ён можа скаваць для мяне,</p>
<p>Што я захачу, - нават плуг.</p>
<p> </p>
<p>- Мне плуг не патрэбен, сыночак,</p>
<p>Хай зробіць ён мне малаточак.</p>
<p> </p>
<p>- Мама, -</p>
<p>Гаворыць ёй сын у адказ, -</p>
<p>Я дам тэлеграму,</p>
<p>Ён зробіць ураз.</p>
<p> </p>
<p>Сарваў сынок</p>
<p>Дубовы лісток -</p>
<p>Тэлеграма гатова:</p>
<p>«Я жывы і здаровы.</p>
<p>Толькі баляць у мамачкі зубкі -</p>
<p>Не можа кусаць арэхавай шкарлупкі.</p>
<p>Прашу, дружок,</p>
<p>Зрабі малаток».</p>
<p> </p>
<p>Сказалі сёстры брату:</p>
<p>- Навошта</p>
<p>Табе самому хадзіць</p>
<p>На пошту?</p>
<p>Мы самі знаем, дзе стары граб.</p>
<p>Даўно мы хацелі</p>
<p>Збегаць на тэле...</p>
<p>Даўно мы хацелі</p>
<p>На тэле-</p>
<p>Граф.</p>
<p> </p>
<p>- Ну, што ж, імчыце, -</p>
<p>Сказаў браток, -</p>
<p>Занясіце лісток,</p>
<p>Вазьміце квіток.</p>
<p>- Нясіце, - сказала мама, -</p>
<p>Каб сёння ж</p>
<p>Дайшла тэлеграма,</p>
<p>Няхай сам начальнік на бланку</p>
<p>Паставіць пячатку,</p>
<p>Што гэта «маланка».</p>
<p> </p>
<p>Імчацца шустрыя сёстры,</p>
<p>Мільгаюць дрэвы</p>
<p>І вёрсты.</p>
<p>Прымчаліся</p>
<p>Ў самы гушчар.</p>
<p>Што тут такое?</p>
<p>Пажар!</p>
<p> </p>
<p>Усё ў агні - і лісцё, і галіны,</p>
<p>Але здагадаліся сёстры,</p>
<p>Што гэта -</p>
<p>Прыбеглі</p>
<p>На самы разгар лета</p>
<p>І палаюць агнём</p>
<p>Не галіны,</p>
<p>А спеюць</p>
<p>Чырвоныя арабіны.</p>
<p> </p>
<p>Імчацца далей сёстры няспынна,</p>
<p>Мінаюць гушчар</p>
<p>І пажар арабінны.</p>
<p>І вось перад імі</p>
<p>Новая пацеха:</p>
<p>Дрэва,</p>
<p>А на дрэве - арэхаў, арэхаў!</p>
<p>А спеленеча-ча-ча-чкія,</p>
<p>А жоўценеча-ча-ча-чкія,</p>
<p>А поўненеча-ча-ча-чкія,</p>
<p>А на вяршэча-ча-ча-чку, -</p>
<p>Шкада,</p>
<p>Не ўзялі з сабою</p>
<p>Мяшэчачка.</p>
<p> </p>
<p>І тут яны ўспомнілі,</p>
<p>Што баляць у матулі зубкі,</p>
<p>Што не можа яна раскусіць арэхавай</p>
<p>Шкарлупкі.</p>
<p>Хутчэй жа,</p>
<p>Хутчэй,</p>
<p>Хутчэй туды,</p>
<p>Туды,</p>
<p>Дзе растуць</p>
<p>Старыя дубы!</p>
<p> </p>
<p>Лістамі сцежку</p>
<p>Сцеле</p>
<p>Граб,</p>
<p>Прыбеглі сёстры</p>
<p>На тэле-</p>
<p>Граф.</p>
<p> </p>
<p>Шматпавярховы дом -</p>
<p>Высознае дрэва</p>
<p>З акном-дуплом,</p>
<p>Уваход налева.</p>
<p>Калі ўмееш - чытай сам,</p>
<p>Што напісана пад аконцам:</p>
<p>«Прыём тэлеграм</p>
<p>Да захаду сонца».</p>
<p> </p>
<p>Вавёрка ў дупло</p>
<p>Лапкамі: стук-стук,</p>
<p>А ім у адказ:</p>
<p>- Хто тут?</p>
<p>Хто тут?</p>
<p>Не лезьце ў дупло -</p>
<p>Ужо сонца зайшло!</p>
<p> </p>
<p>Сталі сёстры прасіць:</p>
<p>- Дзядзюхна начальнік,</p>
<p>Тэлеграму трэ адбіць,</p>
<p>Гэтак мы імчалі,</p>
<p>Гэтак беглі</p>
<p>Праз гушчар,</p>
<p>Праз агонь,</p>
<p>Праз пажар...</p>
<p>Хворая ў нас маці,</p>
<p>Дзядзюхна дзяцел...</p>
<p> </p>
<p>Падабрэў начальнік,</p>
<p>Непрыступны маўчальнік,</p>
<p>Акуляры надзеў,</p>
<p>На лісток паглядзеў.</p>
<p>- Добра, - кажа, - пашлю</p>
<p>Заўтра ўранку кавалю.</p>
<p> </p>
<p>- Як гэта заўтра ўранку?</p>
<p>Нам загадала мама,</p>
<p>Каб вы паслалі з маланкай</p>
<p>Нашу тэлеграму.</p>
<p> </p>
<p>- З маланкай? - здзівіўся дзяцел. -</p>
<p>А дзе ж яе ўзяці?</p>
<p>Не працуе бесперастанку</p>
<p>У мяне на пасылках маланка.</p>
<p>Бывае</p>
<p>І яна выхадная.</p>
<p> </p>
<p>- Хай тады кавалю на дом</p>
<p>Заімчыць тэлеграму гром.</p>
<p>- Гром? - усміхнуўся начальнік. -</p>
<p>Гром?</p>
<p>Ён толькі з работы</p>
<p>І спіць</p>
<p>Непрабудным сном.</p>
<p> </p>
<p>- Хто ж перадасць тэлеграму,</p>
<p>Хто ж?</p>
<p>- Дождж, - сказаў ім начальнік, -</p>
<p>Дождж!</p>
<p>І застукаў</p>
<p>Начальнік,</p>
<p>Непрыступны</p>
<p>Маўчальнік,</p>
<p>Дзюбаю: тук-тук!</p>
<p>Тоўстаю: ток-ток!</p>
<p>І з лістка</p>
<p>На лісток</p>
<p>Пацёк</p>
<p>Ручаёк...</p>
<p> </p>
<p>Бягуць вавёркі дадому</p>
<p>І чуюць,</p>
<p>Як іх тэлеграму</p>
<p>Кроплі друкуюць:</p>
<p>«Тук-ток,</p>
<p>Кавалёк,</p>
<p>Прышлі маме</p>
<p>Малаток.</p>
<p>Разбалеліся ў мамачкі зубкі,</p>
<p>Не можа раскусіць арэхавай шкарлупкі».</p>
<p> </p>
<p>Паплыў паток,</p>
<p>Пагнаў лісток,</p>
<p>Панёс удаль,</p>
<p>Дзе жыве каваль -</p>
<p>Стары воран,</p>
<p>Як вугаль, чоран.</p>
<p> </p>
<p>Прыйшла тэлеграма якраз у час,</p>
<p>Кавалю не дае спакою заказ.</p>
<p>Сон яго не бярэ,</p>
<p>Яда не лезе:</p>
<p>Як зрабіць малаток -</p>
<p>Няма жалеза.</p>
<p> </p>
<p>- Знайсці жалеза я бяруся, -</p>
<p>Сказаў кавалю даўганосы бусел.</p>
<p>Ён абуў чырвоныя боты</p>
<p>І палез</p>
<p>У балота.</p>
<p> </p>
<p>А праз гадзіну ўжо бусел</p>
<p>Вярнуўся:</p>
<p>- Так і так.</p>
<p>Ляжыць у канаве «тыгра» -</p>
<p>Нямецкі танк.</p>
<p> </p>
<p>Пайшоў каваль</p>
<p>З прыладамі, -</p>
<p>Чоран воран, -</p>
<p>Паставіў кавадла,</p>
<p>Распаліў горан,</p>
<p>Скінуў кажух,</p>
<p>Надзеў хвартух,</p>
<p>Узяў абцугі,</p>
<p>Прайшоў раз-другі.</p>
<p>Жалеза не відаць -</p>
<p>Гара іржы.</p>
<p>- З чаго мне каваць</p>
<p>Малаток -</p>
<p>Скажы?</p>
<p> </p>
<p>Падумаў бусел:</p>
<p>«Прыйдзецца, мусіць,</p>
<p>Самых дужых звяроў склікаць,</p>
<p>Каб забітага «тыгра»</p>
<p>Па костачках разабраць».</p>
<p> </p>
<p>Прыйшоў мядзведзь,</p>
<p>Злуецца, равець,</p>
<p>Прыйшоў воўк -</p>
<p>Зубамі шчоўк-шчоўк,</p>
<p>Прыйшоў бабёр -</p>
<p>Хвастом пацёр.</p>
<p>Доўга так раўлі і вылі</p>
<p>І нічога</p>
<p>Не зрабілі.</p>
<p>Беглі ў гэты самы час</p>
<p>Маленькія зайкі,</p>
<p>Узяліся і - ураз</p>
<p>Развінцілі гайкі.</p>
<p> </p>
<p>Тады гусі і сініцы</p>
<p>Знялі вежу,</p>
<p>Гусеніцы.</p>
<p>Наскублі яны так-сяк</p>
<p>З паганага «тыгра» шэрсці шматок.</p>
<p>Вось табе і хвалёны танк -</p>
<p>Ледзь хапіла вавёрцы</p>
<p>На малаток.</p>
<p> </p>
<p>Добра сказаць -</p>
<p>Заказ гатовы,</p>
<p>А як паслаць</p>
<p>Яго ў бор сасновы?</p>
<p> </p>
<p>Другі дзень вавёрка малатка чакае,</p>
<p>Можа, яна, бедная, з голаду канае.</p>
<p>Гэтак моцна баляць у вавёрачкі зубкі,</p>
<p>Што не можа крануць арэхавай шкарлупкі.</p>
<p> </p>
<p>Апусціліся галовы ніц</p>
<p>І ў зайцоў,</p>
<p>І ў сініц.</p>
<p>Сядзяць у скрусе</p>
<p>Бусел</p>
<p>І гусі.</p>
<p>Стаў ад гора</p>
<p>Воран</p>
<p>Яшчэ болей</p>
<p>Чоран.</p>
<p> </p>
<p>Паўзе крот,</p>
<p>Зямлі повен рот:</p>
<p>- Ду-ду-ду, ду-ду-ду,</p>
<p>Я вашу бяду</p>
<p>Адной лапай</p>
<p>Развяду.</p>
<p>Сталі ўсе яго прасіць:</p>
<p>- Краточак,</p>
<p>Крот,</p>
<p>Браточак</p>
<p>Фядот,</p>
<p>Ты можаш зрабіць</p>
<p>Самалёт?</p>
<p>- Угу.</p>
<p>Я магу.</p>
<p> </p>
<p>- Нам трэба, браточак,</p>
<p>Паслаць малаточак...</p>
<p> </p>
<p>- Добра, - кажа ім крот, -</p>
<p>Я зраблю самалёт.</p>
<p>Скідай, каваль,</p>
<p>Свой чорны хвартух,</p>
<p>Прынясі мне</p>
<p>Шырокі лапух,</p>
<p>А вы, зайкі, травы нарвіце,</p>
<p>Вяровачкі звіце,</p>
<p>Малаток</p>
<p>У вузялок</p>
<p>Завяжыце.</p>
<p> </p>
<p>- А цяпер, -</p>
<p>Кажа крот, -</p>
<p>Я буду галоўны пілот.</p>
<p>Мяне вы прасілі.</p>
<p>Падымай, бусел, крыллі,</p>
<p>Бяры ў дзюбу лапух -</p>
<p>Павязём малаток мы</p>
<p>Удвух:</p>
<p>Верхам сяду ў цябе я на шыі,</p>
<p>Паляцім мы пад хмары густыя,</p>
<p>Будзеш ты</p>
<p>Крыламі махаць,</p>
<p>А я</p>
<p>Буду табой кіраваць.</p>
<p> </p>
<p>- Дзякуй, - бусел яму ў адказ. -</p>
<p>Гэта раз.</p>
<p>Памагла нам твая галава -</p>
<p>Гэта два.</p>
<p>Ну, а болей не гавары -</p>
<p>Гэта тры.</p>
<p>Памагатых такіх мне</p>
<p>Не трэба.</p>
<p>Калі ж хочаш</p>
<p>Пабачыць ты неба</p>
<p>І зайздросціш адно нам,</p>
<p>Буслам, -</p>
<p>Паспрабуй</p>
<p>Узніміся</p>
<p>Сам!</p>
<p> </p>
<p>Цвёрдае слова -</p>
<p>Слова буслова.</p>
<p>Ўзяў лапух у дзюбу ён.</p>
<p>Варухнуў крыламі -</p>
<p>І ляціць наш паштальён</p>
<p>Лугамі,</p>
<p>Лясамі.</p>
<p>А куды ён ляціць -</p>
<p>Можа, боты шыць,</p>
<p>Можа, ніткі віць? -</p>
<p>Адкажыце</p>
<p>Самі.</p>
<p> </p>
<p>Ну, вядома,</p>
<p>Ляціць да вавёркі-галубкі,</p>
<p>Вельмі ж моцна баляць яе зубачкі-зубкі.</p>
<p>Ён нясе ёй вузялок,</p>
<p>Там завязан малаток,</p>
<p>Каб вавёрка зубоў не трудзіла,</p>
<p>Каб арэхі малаточкам біла...</p>
<p> </p>
<p>У вавёрчынай жа хаце</p>
<p>Поўна шуму, весялосці,</p>
<p>Перадаў ім вестку дзяцел,</p>
<p>Што ляціць сам бусел ў госці.</p>
<p>Вось унучкі</p>
<p>Сталы засцілаюць,</p>
<p>А дачушкі</p>
<p>Пачостку стаўляюць,</p>
<p>Сын</p>
<p>Пясочкам ля самага дома</p>
<p>Высыпае пляцоўку</p>
<p>Аэрадрома,</p>
<p>Каб птушыны пасол мог спусціцца,</p>
<p>Паміж соснаў густых</p>
<p>Прызямліцца.</p>
<p>Гасця сустракаці</p>
<p>Выходзіць маці:</p>
<p> </p>
<p>- Што на белым свеце чуваці -</p>
<p>На балоце,</p>
<p>На сенажаці?</p>
<p> </p>
<p>- Ат, якія ў нас навіны, -</p>
<p>Ёй адказвае бусел, -</p>
<p>Вы ж самі ведаць павінны,</p>
<p>Што ўсе мы ў самоце і скрусе.</p>
<p>Як прыйшла тэлеграма,</p>
<p>Што баляць у вас зубкі,</p>
<p>Не спалі мы цэлыя суткі,</p>
<p>Не зналі шчаслівай мінуткі.</p>
<p>Цяпер я спакойны</p>
<p>За ваш раток, -</p>
<p>Вось вам бранябойны</p>
<p>Малаток.</p>
<p> </p>
<p>- Ай-яй-яй! - дзівяцца сёстры. -</p>
<p>Які ён цяжкі,</p>
<p>Які ён востры...</p>
<p>Мы хацелі другую адбіць</p>
<p>Тэлеграму,</p>
<p>Што даўно не баліць</p>
<p>Раток у мамы...</p>
<p>І няхай будзе сказана толькі між намі -</p>
<p>Лепей грызці арэхі сваімі зубамі.</p>
<p>Мы хацелі,</p>
<p>Мы вельмі хацелі</p>
<p>Зноў збегаць</p>
<p>На тэле...</p>
<p>На тэле...</p>
<p>- Перастаньце! - на дочак</p>
<p>Прытупнула маці. -</p>
<p>Малаточак</p>
<p>Спатрэбіцца ў хаце...</p>
<p> </p>
<p>Доўга ў іх ішла бяседа-</p>
<p>Гаворка.</p>
<p>Ўсе суседзі</p>
<p>Былі</p>
<p>У вавёркі.</p>
<p> </p>
<p>Стары дзяцел</p>
<p>З сваім зяцем,</p>
<p>Тры сініцы-сястрыцы,</p>
<p>Цётка Гануля -</p>
<p>Шэрая зязюля,</p>
<p>Пяць зайцоў-малайцоў,</p>
<p>Удод-удавец -</p>
<p>Слаўны на дудзе ігрэц,</p>
<p>Два глухія глухары</p>
<p>Білі ў бубен</p>
<p>Да зары.</p>
<p> </p>
<p>І я там быў</p>
<p>За тым сталом</p>
<p>І еў і піў</p>
<p>Разам з буслом.</p>
<p>Што там было весялосці</p>
<p>І смеху.</p>
<p> </p>
<p>Папаелі госці</p>
<p>Грыбоў і арэхаў.</p>
<p>Былі мёд і квас там,</p>
<p>Бульба, селядзец.</p>
<p>Хто праслухаў казку -</p>
<p>Той маладзец.</p>
<p> </p>
<p><i>1947</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>