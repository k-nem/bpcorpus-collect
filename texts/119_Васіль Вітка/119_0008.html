<div class="container">
<div class="book-utils">
<div id="qrcode"></div>
<a href="/Vasil_Vitka/Kazki_i_kraski.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Васіль Вітка -->
<!-- HEADER_FIELD CreationYear: 1978 -->
<!-- HEADER_FIELD FirstPublicationYear: 1979 -->
<!-- HEADER_FIELD SectionAuthor: Казкі -->
<!-- HEADER_FIELD SectionsTheme: Дзіцячая літаратура -->
<!-- HEADER_FIELD StyleGenre: мастацкі/верш,мастацкі/казка -->
<!-- HEADER_FIELD Title: Казкі і краскі -->
<h2><a href="http://knihi.com/Vasil_Vitka/">Васіль Вітка</a></h2>
<h2>Казкі і краскі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>З чаго пачынаецца сонечны дзень?</p>
<p>Вядома, што з новае казкі.</p>
<p>Зірніце, ледзь дакрануўся прамень</p>
<p>Лясной серабрыстае краскі -</p>
<p> </p>
<p>Зазіхацелі кроплі агню,</p>
<p>Апошнія пацеркі ночы,</p>
<p>І праз настылую цішыню</p>
<p>Выбіўся кволы званочак.</p>
<p> </p>
<p>Ашчадна жамчужную іскарку дня</p>
<p>Ландыш нясе у далонях.</p>
<p>Спіць яшчэ ўся палявая радня,</p>
<p>Накрыўшыся коўдрай зялёнай.</p>
<p> </p>
<p>Першы прачнуўся Дзядоўнік стары,</p>
<p>Але не ўстаюць без прынукі</p>
<p>Дзеці, што любяць паспаць на зары,</p>
<p>І асабліва - унукі.</p>
<p> </p>
<p>Цяжка, вядома, што ні кажы,</p>
<p>Бачыць старому без жалю,</p>
<p>Як тоненькі Дрыжнік спрасонку дрыжыць,</p>
<p>Як туліцца Піжма ў піжаму.</p>
<p> </p>
<p>Даўно ўжо з далёкай дарогі прыйшлі</p>
<p>Зачараваныя Брат-і-Сястрыца</p>
<p>І ў захапленні глядзяць на палі,</p>
<p>На хвалі густое пшаніцы.</p>
<p> </p>
<p>Маці-і-Мачыха над ракой</p>
<p>З дачкой абнялася няроднай.</p>
<p>Не знае, якой прытуліцца шчакой -</p>
<p>Цёплай ці халоднай.</p>
<p> </p>
<p>Прачнуўся касматы, нячэсаны Сон,</p>
<p>Вылез з начное кашулі.</p>
<p>Сее зязюля на купіне Лён,</p>
<p>Гусі саджаюць Цыбулю.</p>
<p> </p>
<p>У кожнага клопат пра свой агарод,</p>
<p>Кожны свае даглядае расліны:</p>
<p>Казёл з казою - Казлабарод,</p>
<p>Свіння - Свінакроп, журавель - Журавіны.</p>
<p> </p>
<p>Век не было гультаёў у бары,</p>
<p>Ахвотнікаў на дармоўку.</p>
<p>На расцяробах самі зубры</p>
<p>Сеюць сваю Зуброўку.</p>
<p> </p>
<p>Дружна ўзяліся расці Львіны зеў,</p>
<p>Конскае шчаўе, Каціная мята,</p>
<p>А Кураслеп адцвісці паспеў -</p>
<p>Будзе ўраджай багаты.</p>
<p> </p>
<p>Будуць ад працы і плён, і спор,</p>
<p>Калі гаспадар харошы.</p>
<p>Не налюбуюцца мышы з нор</p>
<p>На сіні Мышыны гарошак.</p>
<p> </p>
<p>Добра ўрадзіла з самай вясны</p>
<p>Сёлета ў зайца Капуста.</p>
<p>Рад, як ніхто, агароднік лясны -</p>
<p>Грады буяюць густа,</p>
<p> </p>
<p>А качаны так і гоніць у рост,</p>
<p>Толькі сабраць бы удала...</p>
<p>Глянуў, а за кустом - Лісахвост!</p>
<p>Спалохаўся заяц - і драла.</p>
<p> </p>
<p>Умее хавацца ў пушчы мядзведзь,</p>
<p>Пытай - не падкажуць і птушкі.</p>
<p>Не давядзецца самога сустрэць,</p>
<p>Зірні на Мядзведжыя вушкі.</p>
<p> </p>
<p>У лапцях хадзілі калісьці ваўкі,</p>
<p>Зараз - у чаравіках,</p>
<p>Але застаўся ўспамін на вякі -</p>
<p>Барвовае Воўчае лыка.</p>
<p> </p>
<p>Ёсць Воўчыя ягады і грыбы.</p>
<p>Іх людзі прыдумалі лоўка,</p>
<p>Абы каб самім іх не есці, абы,</p>
<p>Як кажуць, на воўка памоўка.</p>
<p> </p>
<p>Аднак жа ад ядавітых траў</p>
<p>Трэба умець бараніцца.</p>
<p>А ты, каб убачыў, ты б іх пазнаў:</p>
<p>Вароняе вока, Куколь, Чамярыцу?</p>
<p> </p>
<p>А ты на двары каля дому гатоў</p>
<p>Адрозніць ад красак увесну:</p>
<p>Блёкат, Цыкуту, Балігалоў,</p>
<p>Люцік, Паслён і Пярэсну?</p>
<p> </p>
<p>А ці пазнаеш на пустках, ля ям,</p>
<p>Без імянных таблічак,</p>
<p>Як буйна бушуе пан Дурнап'ян,</p>
<p>А побач - паніч Дурнічнік?</p>
<p> </p>
<p>Кветкі людскія імёны бяруць,</p>
<p>Ёсць Васількі, Маргарыткі.</p>
<p>Наша здароўе яны берагуць,</p>
<p>Нашы шануюць здабыткі.</p>
<p> </p>
<p>Бывае, і паджартуюць парой</p>
<p>Над слабасцю чалавечай.</p>
<p>Зёлка па імені Зверабой</p>
<p>Нікога не б'е, не калечыць.</p>
<p> </p>
<p>Прастудзішся - заварыць папрасі</p>
<p>Маліны, Дзіванны, Руты,</p>
<p>Усім прыбаўляе сіл Дзівасіл,</p>
<p>А Валяр'ян у нас доктар славуты...</p>
<p> </p>
<p>Вірыць над Сланечнікам радасны рой,</p>
<p>Смокчуць салодкае сонейка пчолы,</p>
<p>І чмель з неразлучнай чырвонай трубой</p>
<p>Вандруе ў паход свой вясёлы.</p>
<p> </p>
<p>Адзін авадзень ашалела гудзе</p>
<p>І вывіжоўвае вокам -</p>
<p>Якую хутчэй яму высачыць дзе</p>
<p>Ахвяру непадалёку.</p>
<p> </p>
<p>Іван ды Мар'я аднойчы ўвесь дзень</p>
<p>Марна шукалі сыночка.</p>
<p>Бачылі, як ухапіў авадзень,</p>
<p>Хацеў ухапіць ён і дочку.</p>
<p> </p>
<p>Анюта на тую хвіліну якраз</p>
<p>Зёлкі на поплаве рвала.</p>
<p>Ад крыўды зрабілася кветкаю ўраз,</p>
<p>Што брата не ўратавала.</p>
<p> </p>
<p>І хоць яна голасу не падае</p>
<p>Ні ў лузе і ні ў лясочку,</p>
<p>Але хто ні гляне - убачыць яе,</p>
<p>Пазнае Анюціны вочкі.</p>
<p> </p>
<p>У казках ігрушы растуць на вярбе,</p>
<p>Грамаце вучыць варона сароку.</p>
<p>Гавораць, знайшоўся адзін верабей,</p>
<p>Што возера выпіў у спёку.</p>
<p> </p>
<p>Ад спёкі ў гаі дзяды-салаўі</p>
<p>Ратуюцца Іван-чаем.</p>
<p>Норма ў іх - самавар на дваіх,</p>
<p>Асушаць, другі закіпае.</p>
<p> </p>
<p>Тым часам зямлю ўжо ахутвае змрок,</p>
<p>Клубіцца туман на балотах.</p>
<p>Пара маладым салаўям на урок -</p>
<p>Новыя песні развучваць па нотах.</p>
<p> </p>
<p>Весела дзённая казка ідзе,</p>
<p>Бае, што бачыць і чуе,</p>
<p>І за сабою сябровак вядзе -</p>
<p>Вячэрнюю і начную.</p>
<p> </p>
<p>Гэтак за днём і мінаецца дзень,</p>
<p>Ночкай змяняецца ночка.</p>
<p>Строга трымаецца ранні прамень</p>
<p>Малога свайго званочка.</p>
<p> </p>
<p>Толькі кранецца раніцай ён</p>
<p>Лясной чарадзейнай краскі -</p>
<p>Звоніць сярэбраны тэлефон:</p>
<p>Слухайце, слухайце казкі!</p>
<p> </p>
<p><i>1978</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>