<div class="container">
<div class="book-utils">
<div id="qrcode"></div>
<a href="/Vasil_Vitka/PPS.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Васіль Вітка -->
<!-- HEADER_FIELD CreationYear: 1962 -->
<!-- HEADER_FIELD FirstPublicationYear: 1962 -->
<!-- HEADER_FIELD SectionAuthor: Казкі -->
<!-- HEADER_FIELD SectionsTheme: Дзіцячая літаратура -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: ППШ -->
<h2><a href="http://knihi.com/Vasil_Vitka/">Васіль Вітка</a></h2>
<h2>ППШ</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<div class="POETRY">
<p> </p>
<p>Я спытаўся ў малыша:</p>
<p>- Што такое - ППШ?</p>
<p> </p>
<p>Доўга думаў малыш:</p>
<p>- Ну й загадку задалі ж...</p>
<p> </p>
<p>Думаў дзень, думаў два -</p>
<p>Забалела галава.</p>
<p> </p>
<p>Вас цяпер я папрашу:</p>
<p>Памажыце малышу.</p>
<p> </p>
<p>Хто адразу адгадае,</p>
<p>Хай руку ён падымае</p>
<p> </p>
<p>І гаворыць: - Я гатоў</p>
<p>Растлумачыць тайну слоў...</p>
<p> </p>
<p>Нешта ж доўга я чакаю...</p>
<p>Што? І з вас ніхто не знае?</p>
<p> </p>
<p>Рук паднятых я не бачу.</p>
<p>Сам тады вам растлумачу:</p>
<p> </p>
<p>Першым П стаіць вышыннае</p>
<p>І чытаецца: ПТУШЫНАЯ,</p>
<p> </p>
<p>П, што выгнута падковаю,</p>
<p>Азначае: ПАЧАТКОВАЯ,</p>
<p>Ну, а што такое Ш -</p>
<p>Ясна і для малыша.</p>
<p> </p>
<p>Пойдзеш з намі ў ППШ,</p>
<p>Ўсё, што ўбачыш, апішы.</p>
<p>А то, можа, ты ляўша,</p>
<p>Дык дзяцей лепш не смяшы.</p>
<p> </p>
<p>Навучыся правай перш,</p>
<p>Тады сілу папрабуй.</p>
<p> </p>
<p>Хоч - пішы адразу верш.</p>
<p>Хоч - ракетаю кіруй.</p>
<p> </p>
<p>- А хіба мы на ракеце?</p>
<p>Не, давайце пехатой.</p>
<p>Бачыце, як блізка свецяць</p>
<p>Літары на школе той,</p>
<p>На ўсю браму:</p>
<p>ППШ.</p>
<p> </p>
<p>З-пад свайго капелюша</p>
<p>Пазірае на нас, дзеці,</p>
<p>Сам дырэктар, слаўны Пеця,</p>
<p> </p>
<p>Пётр Пятровіч ён для вучняў,</p>
<p>Для мяне друг неразлучны.</p>
<p> </p>
<p>- Здароў, Пеця-Певунец,</p>
<p>Бурштыновы грабянец!</p>
<p> </p>
<p>Ты даруй, брат, што я мусіў</p>
<p>Да цябе прыйсці з экскурсіяй.</p>
<p> </p>
<p>Можа, мы прыйшлі зарана,</p>
<p>Што яшчэ ў вас не прыбрана,</p>
<p> </p>
<p>Не расстаўлены і парты</p>
<p>І не вывешаны карты?</p>
<p> </p>
<p>- Ат, - махнуў крылом дырэктар, -</p>
<p>Так бывае ў нас нярэдка.</p>
<p> </p>
<p>Празвінеў даўно званок,</p>
<p>Не прыйшоў ніхто на ўрок.</p>
<p> </p>
<p>Я прачнуўся на зары,</p>
<p>Сабраў сшыткі, буквары,</p>
<p> </p>
<p>Па надворку пахадзіў,</p>
<p>Потым вучняў пабудзіў,</p>
<p> </p>
<p>Па чарзе пачаў пытаць:</p>
<p>- Як умееце чытаць?</p>
<p> </p>
<p>І ніводзін мой сынок</p>
<p>Не знаў ўрока назубок.</p>
<p> </p>
<p>Ні адной задачкі</p>
<p>Не рашылі качкі.</p>
<p> </p>
<p>Дзюбаю вадзіла гусь</p>
<p>І па карце лазіла,</p>
<p> </p>
<p>Ўсё шукала Беларусь</p>
<p>Ў Афрыцы і ў Азіі.</p>
<p> </p>
<p>Так шукала ўпарта -</p>
<p>Выдзеўбла ўсю карту.</p>
<p> </p>
<p>А дачушка курачка,</p>
<p>Як зляцела з седала,</p>
<p> </p>
<p>Выбегла на вулачку:</p>
<p>- Я ж яшчэ не снедала.</p>
<p> </p>
<p>А ў нас сёння бліны,</p>
<p>Тата, дай мне выхадны.</p>
<p> </p>
<p>Тары-бары, растабары:</p>
<p>Ты купі мне акуляры,</p>
<p> </p>
<p>А то я не бачу,</p>
<p>Як рашаць задачу.</p>
<p> </p>
<p>- Ты, малая, не хітры,</p>
<p>Не гуляй у жмуркі.</p>
<p> </p>
<p>Колькі будзе 2 + 3? -</p>
<p>Я спытаўся ў куркі.</p>
<p> </p>
<p>Адказала курка: - 7.</p>
<p>Збегаю дамоў, пад'ем.</p>
<p> </p>
<p>А пасля прыйду з дружком,</p>
<p>З выдатнікам індыком.</p>
<p> </p>
<p>А выдатнік індык,</p>
<p>Ён старацца не прывык</p>
<p>Ні лічыць, ні пісаць</p>
<p>І не знае 5 + 5,</p>
<p>Толькі ўмее балбатаць:</p>
<p> </p>
<p>«Блу-блу-блу,</p>
<p>Блу-блу-блу -</p>
<p>Вельмі ж я чытаць</p>
<p>Луб-лу».</p>
<p> </p>
<p>Пяты год буквар дзяўбе,</p>
<p>А запомніў:</p>
<p>А і Б.</p>
<p> </p>
<p>- Грамацей, грамацей,</p>
<p>Ты парадуй нас, гасцей.</p>
<p> </p>
<p>Калі знаеш А і Б,</p>
<p>Дам загадку я табе:</p>
<p> </p>
<p>Дзве сястрыцы А і Б</p>
<p>Добра гралі на трубе.</p>
<p> </p>
<p>Памагчы заўсёды рад</p>
<p>Быў сястрыцам меншы брат.</p>
<p> </p>
<p>Сам залез ён у трубу</p>
<p>І як крыкне: - Ту-бу-бу!</p>
<p> </p>
<p>Чуюць сёстры - гук не той.</p>
<p>Ах ты, жэўжык, ну пастой!</p>
<p> </p>
<p>А браток з трубы - скок, скок,</p>
<p>І няма - прапаў браток.</p>
<p> </p>
<p>Папрабуй улаві</p>
<p>І самога назаві.</p>
<p>Назаві, назаві!</p>
<p>Хто адкажа, дзеці?..</p>
<p>- І!</p>
<p> </p>
<p>А выдатнік індык</p>
<p>Сюды - пык, туды - мык:</p>
<p>- Брата іх не бачыў я.</p>
<p>Я не знаў яго імя,</p>
<p>Я не быў у трубе,</p>
<p>Знаю толькі А і Б.</p>
<p> </p>
<p>Вось прывёў дырэктар нас</p>
<p>У свой самы лепшы клас.</p>
<p> </p>
<p>- Гэта самы клас культурны.</p>
<p>Хто сягоння ў нас дзяжурны?</p>
<p> </p>
<p>- Я, пляменнік ваш, Яўтух.</p>
<p>- А прозвішча?</p>
<p>- Пі-я-тух.</p>
<p> </p>
<p>Чаму стол на адной ножцы?</p>
<p>І адкуль у вас на дошцы</p>
<p>Тут кляновыя лісты?</p>
<p>Растлумач, дзяжурны, ты.</p>
<p> </p>
<p>Нешта я не разбяруся:</p>
<p>Палачкі, кручкі, калябкі...</p>
<p>- Пётр Пятровіч, гэта ж гусі</p>
<p>Малявалі свае лапкі!</p>
<p> </p>
<p>- Дзе сціралка?</p>
<p>- Украла галка.</p>
<p> </p>
<p>- Бачыш, пылам клас пакрыты?</p>
<p>А чаму ты сам не ўмыты?</p>
<p>Непарадак, Піятух!</p>
<p> </p>
<p>А Яўтух той - хітры зух:</p>
<p>- Пётр Пятровіч, скажу вам,</p>
<p>Дык я ж - сан і ўсюды сам:</p>
<p> </p>
<p>Я ж і тут, я ж і там,</p>
<p>Хоць вазьмі ты разарвіся...</p>
<p> </p>
<p>- А які ж у цябе сан?</p>
<p>- Старшыня ж я</p>
<p>Сан-</p>
<p>Камісіі.</p>
<p> </p>
<p>От якая ППШ,</p>
<p>Лепш маўчыце, дзеці, ша.</p>
<p>Нізашто больш не вазьмуся</p>
<p>Я туды вадзіць экскурсіі.</p>
<p> </p>
<p>Даў зарок</p>
<p>І падпісаўся:</p>
<p>Ваш дружок -</p>
<p>Вясёлкін Вася.</p>
<p> </p>
<p><i>1962</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>