<div class="container">
<div class="book-utils">
<div id="qrcode"></div>
<a href="/Vasil_Vitka/Maski.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Васіль Вітка -->
<!-- HEADER_FIELD CreationYear: 1975 -->
<!-- HEADER_FIELD FirstPublicationYear: 1975 -->
<!-- HEADER_FIELD SectionAuthor: Казкі -->
<!-- HEADER_FIELD SectionsTheme: Дзіцячая літаратура -->
<!-- HEADER_FIELD StyleGenre: мастацкі/казка -->
<!-- HEADER_FIELD Title: Маскі -->
<h2><a href="http://knihi.com/Vasil_Vitka/">Васіль Вітка</a></h2>
<h2>Маскі</h2>
<div style="height: 3rem"></div>
<!-- TOC_BEGIN -->
<a href="#chapter1">1</a><br/>
<a href="#chapter2">2</a><br/>
<a href="#chapter3">3</a><br/>
<a href="#chapter4">4</a><br/>
<a href="#chapter5">5</a><br/>
<a href="#chapter6">6</a><br/>
<a href="#chapter7">7</a><br/>
<a href="#chapter8">8</a><br/>
<a href="#chapter9">9</a><br/>
<br/><br/>
<!-- TOC_END -->
<!-- BOOK_BEGIN -->
<div class="POETRY">
<p> </p>
<h3><a id="chapter1"></a>1</h3>
<p> </p>
<p>За лагоднасць, за спагаду</p>
<p>У пашане ён.</p>
<p>Спаць залегчы быў бы рады,</p>
<p>Так гарнула ў сон -</p>
<p> </p>
<p>Налучылася нагода,</p>
<p>Упрасіў народ:</p>
<p>- Трэба перад Новым годам</p>
<p>Нам правесці сход.</p>
<p> </p>
<p>Слова мудрае нам скажаш,</p>
<p>Ну, а потым спі.</p>
<p>Да вясны сабе заляжаш,</p>
<p>Сёння - пацярпі:</p>
<p> </p>
<p>Засталося ў лесе мала</p>
<p>Знаных пасялян.</p>
<p>Дарагі Міхал Міхалыч,</p>
<p>Ты ў нас - ветэран.</p>
<p> </p>
<p>За турбацыю, за небыт</p>
<p>Ты ўжо, брат, даруй</p>
<p>І па форме ўсёй, як трэба,</p>
<p>Намі пакіруй.</p>
<p> </p>
<p>Дзень апошні ў гэтым годзе</p>
<p>З намі памадзей,</p>
<p>Каб і ў нас было на сходзе</p>
<p>Так, як у людзей.</p>
<p> </p>
<h3><a id="chapter2"></a>2</h3>
<p> </p>
<p>Чухае Мядзведзь за вухам,</p>
<p>Пачынае сход:</p>
<p>- От, скажу вам, заваруха,</p>
<p>Гэтулькі турбот,</p>
<p> </p>
<p>А яшчэ і незадача,</p>
<p>Недаглядка вось -</p>
<p>Я сакратара не бачу...</p>
<p>Нехта крыкнуў: - Лось!</p>
<p> </p>
<p>Лось стары сказаў: - Ласіха,</p>
<p>Ў нас яна адна.</p>
<p>Болей сарамлівай, ціхай</p>
<p>Над яе няма...</p>
<p> </p>
<p>Тут Ліса Лася ўкалола:</p>
<p>- Гэта ж - сваяўство!</p>
<p>Я складу вам пратакола,</p>
<p>Скажаце ўсе - во!</p>
<p> </p>
<p>Выскачыў Казёл, галёкнуў,</p>
<p>Стаўшы ў першы рад:</p>
<p>- У мяне непадалёку</p>
<p>Лепшы кандыдат,</p>
<p> </p>
<p>А праўдзівей, кандыдатка,</p>
<p>Незвычайны дар.</p>
<p>А грызе, а піша гладка -</p>
<p>Во дзе сакратар!</p>
<p> </p>
<p>А як знаецца на нотах,</p>
<p>Як яна пяе!</p>
<p>Кожны дзень добраахвотна</p>
<p>Слухаю яе.</p>
<p> </p>
<p>Можа сам Мядзведзь засведчыць,</p>
<p>З ёй мы - не радня.</p>
<p>Далучы сваё славечка,</p>
<p>Браце-старшыня.</p>
<p> </p>
<p>- Нежывога ты расчуліш,</p>
<p>Аж нагнаў слязу...</p>
<p>Ты каго нам прапануеш?</p>
<p>- Я ж сказаў - Казу.</p>
<p> </p>
<p>- Падтрымаць Казу гатовы?</p>
<p>Можа, ёсць адвод?</p>
<p>Паспускаў уніз галовы</p>
<p>І ні слова - сход.</p>
<p> </p>
<p>- Калі згодны - падымайце</p>
<p>Дружна капыты,</p>
<p>Капытоў не маеце,</p>
<p>Можна і хвасты.</p>
<p> </p>
<p>Сціхніце, я сам маўчу,</p>
<p>Бачыце - лічу, лічу...</p>
<p>Усе аднагалосна - «за»,</p>
<p>Перамагла Каза!</p>
<p> </p>
<p>І Каза з ухмылкай кволай</p>
<p>Свой займае стол,</p>
<p>Апусціўшы вочы долу,</p>
<p>Піша пратакол.</p>
<p> </p>
<h3><a id="chapter3"></a>3</h3>
<p> </p>
<p>- Ну, а хто ж... - акінуў зборню</p>
<p>Вокам старшыня, -</p>
<p>Нам даложыць па ўсёй форме</p>
<p>Распарадак дня,</p>
<p> </p>
<p>А ці ёсць у нас дакладчык,</p>
<p>Як вядзецца скрозь?</p>
<p>І гукнуў з трыбуны Зайчык:</p>
<p>- Я ўжо тут! Я - ёсць!</p>
<p> </p>
<p>Выхапіў з-пад лапкі папкі,</p>
<p>Разгарнуў даклад.</p>
<p>Як рвануў - мільгаюць пяткі</p>
<p>На ўвесь кругагляд.</p>
<p> </p>
<p>Гэтакі палёт фантазіі -</p>
<p>Рогам не дастаць,</p>
<p>Пагражае ў кожным сказе</p>
<p>Некага «таскаць».</p>
<p> </p>
<p>Але стаў найболей храбры</p>
<p>І хвастом затрос,</p>
<p>Як хапіў за рогі кадры -</p>
<p>«Кадравы вапрос».</p>
<p> </p>
<p>Разлажыў усіх на спісы</p>
<p>І пералічыў:</p>
<p>У адным асобна - пысы,</p>
<p>У другім - лычы.</p>
<p> </p>
<p>Каму ў лес, каму - па дровы,</p>
<p>Угару, наніз...</p>
<p>Каб ты, зайчык, быў здаровы,</p>
<p>Каб ты, браце, скіс.</p>
<p> </p>
<p>Доўга калупаў бы ў носе,</p>
<p>Каб не слухачы:</p>
<p>- Заяц, годзе, Заяц, досыць -</p>
<p>Сціхні, памаўчы!</p>
<p> </p>
<p>І такі падняўся лямант</p>
<p>Аж з усіх радоў:</p>
<p>- Кончыўся даўно рэгламент,</p>
<p>Касавокі, до!</p>
<p> </p>
<p>- Вы дакладчыка не лайце, -</p>
<p>Кажа старшыня, -</p>
<p>Просіць нас таварыш Зайцаў</p>
<p>Даць яшчэ паўдня.</p>
<p> </p>
<p>А на сонца паглядзеўшы,</p>
<p>Так зазначыў сам:</p>
<p>- Не паспаўшы, не паеўшы,</p>
<p>Цяжка будзе нам.</p>
<p> </p>
<p>Да таго ж і часу вобмаль,</p>
<p>Нават у абрэз.</p>
<p>...Заяц павярнуў аглоблі</p>
<p>І з трыбуны злез.</p>
<p> </p>
<h3><a id="chapter4"></a>4</h3>
<p> </p>
<p>- Дык якія прапазіцыі</p>
<p>Мае хто дадаць?</p>
<p>Нехта крыкнуў: - Пагадзіцца!</p>
<p>Хтось сказаў: - Паспаць.</p>
<p> </p>
<p>Старшыня паспаць бы рады,</p>
<p>Выткнуўся Янот:</p>
<p>- Не дазнаўся я з даклада -</p>
<p>Калі ж Новы год?</p>
<p> </p>
<p>Старшыня скрывіўся: - Дзіўна,</p>
<p>Ты ж у лесе рос.</p>
<p>Роўна цераз паўгадзіны</p>
<p>Прыйдзе Дзед Мароз.</p>
<p> </p>
<p>- Цераз колькі, цераз колькі?! -</p>
<p>Аж зароў Бабёр. -</p>
<p>Застанемся мы без ёлкі -</p>
<p>Я згубіў тапор...</p>
<p> </p>
<p>Крот у лапы як заплешча:</p>
<p>- Чуеце? Ур-ра!</p>
<p>Можа, скончыцца нарэшце</p>
<p>Ўлада тапара!</p>
<p> </p>
<p>Хіба вам глядзець не горка,</p>
<p>Як рыдае бор,</p>
<p>Калі цягнуць ёлку ў норку</p>
<p>Кожны ліс і тхор?</p>
<p> </p>
<p>Дай абавязкова ёлку</p>
<p>Кожнай Мышцы, нават Воўку...</p>
<p> </p>
<p>- Стойце, дайце мне славечка,</p>
<p>Дайце мне сказаць!</p>
<p>Ёлка - гэта не авечка,</p>
<p>Нават не каза.</p>
<p> </p>
<p>Зразумеў даволі колкі</p>
<p>Тонкі ваш намёк,</p>
<p>Але ж я ніводнай ёлкі</p>
<p>З лесу не звалок,</p>
<p> </p>
<p>На мяне дарма памоўка... -</p>
<p>Ён сказаў і змоўк.</p>
<p>І шкада ўсім стала Воўка -</p>
<p>Горка плакаў Воўк.</p>
<p> </p>
<h3><a id="chapter5"></a>5</h3>
<p> </p>
<p>Ноч насоўвалася глуха,</p>
<p>Выплыў маладзік.</p>
<p>Чуйна натапырыў вуха,</p>
<p>Лыч наставіў Дзік.</p>
<p> </p>
<p>- Я такой зімовай цішы</p>
<p>Ў лесе не люблю,</p>
<p>Ад марозу нават мышы</p>
<p>Лезуць у зямлю.</p>
<p> </p>
<p>Спяць сабе або паціху</p>
<p>Лушчаць арахі...</p>
<p>Пачакайце, што за ліха,</p>
<p>Што там за «хі-хі»?</p>
<p> </p>
<p>- Хі-хі, - сказала Мышка, -</p>
<p>І я прыйшла на сход.</p>
<p>Не сплю, чытаю кніжку</p>
<p>Якраз пра Новы год.</p>
<p> </p>
<p>Вось дзе цуды і дзівосы,</p>
<p>Вось дзе весялосць:</p>
<p>Бураціна з доўгім носам</p>
<p>І Мядзведзь наш ёсць...</p>
<p> </p>
<p>- Га, дык гэта ж... гэта ж - маскі! -</p>
<p>Выгукнуў Мядзведзь. -</p>
<p>З даўняй навагодняй казкі -</p>
<p>Нечага глядзець!</p>
<p> </p>
<p>- Нечага? - сказала госця. -</p>
<p>Гэта вы - дарма. -</p>
<p>І паклала ў кнігу хвосцік: -</p>
<p>Дагляджу сама.</p>
<p> </p>
<p>Але кожны лез да Мышкі:</p>
<p>- Мой!</p>
<p>- А мой партрэт?!</p>
<p>Мыш схавала кніжку нішкам.</p>
<p>- Што, сакрэт?</p>
<p>- Сакрэт.</p>
<p> </p>
<p>Толькі ўсе сакрэты блізка,</p>
<p>Цуды, што ні крок...</p>
<p>- Дзе? - не вытрывала Ліска.</p>
<p>- Тут, непадалёк.</p>
<p> </p>
<p>Не за борам, не за морам,</p>
<p>Побач акурат</p>
<p>Казачная ёсць кантора</p>
<p>«Маскі напракат».</p>
<p> </p>
<p>І якую хто захоча -</p>
<p>Тую і бяры...</p>
<p>- А ці справімся да ночы?</p>
<p>Гэй! За мной, сябры!</p>
<p> </p>
<h3><a id="chapter6"></a>6</h3>
<p> </p>
<p>Як сігане Лісіца,</p>
<p>За ёю следам - Зай.</p>
<p>Давай усе прасіцца,</p>
<p>Хоць сход ты закрывай.</p>
<p> </p>
<p>Сказаў лагодны Міша</p>
<p>З дакорам: - Ну, народ!</p>
<p>Яшчэ ж і час не выйшаў,</p>
<p>А ўвесь разбегся сход.</p>
<p> </p>
<p>Услед самотна глянуў,</p>
<p>Не цямячы, ў чым соль:</p>
<p>- Сабрацца на паляне</p>
<p>Роўна - у ноль-ноль!</p>
<p> </p>
<p>Зірнуў на сакратарку</p>
<p>І так сказаў Казе:</p>
<p>- Пасада не па карку</p>
<p>І воз не па вазе.</p>
<p> </p>
<p>Кіруюць хай другія,</p>
<p>Болей не магу -</p>
<p>Так мучыць настальгія</p>
<p>Па роднаму лагву.</p>
<p> </p>
<p>Наверсе я прасіўся,</p>
<p>Не вызваляць - памру.</p>
<p>- Перадасі Ласісе?</p>
<p>- Сказалі, што Зубру.</p>
<p> </p>
<p>Турбот залішне многа,</p>
<p>Не для мяне яны.</p>
<p>Кладуся ў лечбярлогу</p>
<p>Да будучай вясны.</p>
<p> </p>
<h3><a id="chapter7"></a>7</h3>
<p> </p>
<p>А тым часам ля канторы</p>
<p>«Маскі напракат»</p>
<p>Не пазнаеш: хто - каторы,</p>
<p>Чысты маскарад!</p>
<p> </p>
<p>З пашчы кракадзілавай</p>
<p>Выскаліўшы клык,</p>
<p>Зачараваны дзівамі,</p>
<p>Стаяў на ганку Дзік.</p>
<p> </p>
<p>Кружылі ў пары згодна,</p>
<p>Нібы адна сям'я, -</p>
<p>Алень Высакародны</p>
<p>І Дзікая Свіння.</p>
<p> </p>
<p>А што перад люстэркам -</p>
<p>Не павярнуць лыча!</p>
<p>Занятыя прымеркай,</p>
<p>Хто рохкаў, хто мычаў.</p>
<p> </p>
<p>Пантофлі Бегемота</p>
<p>Казлу не па назе,</p>
<p>А вось Катовы боты</p>
<p>Былі якраз Казе.</p>
<p> </p>
<p>Спакойная за ножкі,</p>
<p>Уміг яна знайшла</p>
<p>Імпартныя рожкі</p>
<p>Для свайго Казла.</p>
<p> </p>
<p>Адкуль і спрыт,</p>
<p>І імпэт -</p>
<p>Ах, імпарт,</p>
<p>Імпарт,</p>
<p>Імпарт!..</p>
<p> </p>
<p>Але найбольшы клопат</p>
<p>Быў з маскаю слана:</p>
<p>Адны цягнулі хобат,</p>
<p>Другія - ўсю спаўна.</p>
<p> </p>
<p>Фарсіў не па сезону</p>
<p>Посвісцел-русак</p>
<p>Пры барадзе Бізона</p>
<p>І ў Тыгравых вусах.</p>
<p> </p>
<p>А вожыкі заўзята</p>
<p>Прыкідвалі на трох</p>
<p>Даволі цяжкаваты</p>
<p>Насарогаў рог.</p>
<p> </p>
<p>Па сціпласці пасаду</p>
<p>Аблюбаваў Хамяк</p>
<p>І адпаведна заду</p>
<p>Дабраў зуброў сваяк.</p>
<p> </p>
<p>Адна старая Выдра</p>
<p>Прыбралася Куной.</p>
<p>І Воўк абнову выбраў,</p>
<p>Якой шукаў даўно.</p>
<p> </p>
<p>Яна прыйшлася бліжай</p>
<p>Да душы Ваўку:</p>
<p>Берэт з чырвоным крыжам</p>
<p>І сумка на баку.</p>
<p> </p>
<p>Шорты-безразмернікі</p>
<p>Ухапіў Барсук,</p>
<p>А Лісіца - пеўніка,</p>
<p>Перніка - Япрук.</p>
<p> </p>
<p>Пасля Ліса шукала,</p>
<p>Перапарола склад:</p>
<p>- Ці ёсць партрэт Шакала?</p>
<p>Ён - мой замежны брат.</p>
<p> </p>
<p>Дзе бачна і дзе відна,</p>
<p>Каб крыўдзілі сястру, -</p>
<p>Далі парык Яхідны</p>
<p>І торбу Кенгуру.</p>
<p> </p>
<p>Важным элегантам</p>
<p>Пахаджаў Пацук</p>
<p>У бліскучай мантыі</p>
<p>Доктара навук.</p>
<p> </p>
<p>Крот быў кандыдатам,</p>
<p>Але йшоў наніз,</p>
<p>Хоць капаў выдатна -</p>
<p>Вельмі слаба грыз.</p>
<p> </p>
<p>Быў рады акулярам</p>
<p>Падслепаваты Крот...</p>
<p>- А вунь што за пачвара? -</p>
<p>Насцеражыўся сход. -</p>
<p> </p>
<p>З хваста нібы Зубрыха,</p>
<p>З рагоў - Ласю раўня...</p>
<p>І раптам:</p>
<p>- Хопіць, ціха!</p>
<p>Я - ваш старшыня!</p>
<p> </p>
<p>Я пакажу вам форму -</p>
<p>Забудзеце парток! -</p>
<p>Як грукнула платформай,</p>
<p>От гэта капыток!</p>
<p> </p>
<p>Сам волат бурай масці</p>
<p>Стаяў - гарой гара:</p>
<p>Спадчынніца ў масцы</p>
<p>Была страшней Зубра.</p>
<p> </p>
<h3><a id="chapter8"></a>8</h3>
<p> </p>
<p>Яшчэ адна падзея</p>
<p>Успалашыла сход.</p>
<p>- Мае калегі, дзе я? -</p>
<p>З нары спытаўся Крот. -</p>
<p> </p>
<p>У Афрыцы ці ў Азіі, -</p>
<p>І атарапеў:</p>
<p>- Што гэта за аказія,</p>
<p>Адкуль узяўся Леў?</p>
<p> </p>
<p>Зірніце, што за грыва,</p>
<p>А як хрыбціну гне!</p>
<p>Вунь лыпнуў вокам крыва -</p>
<p>Дальбог жа, на мяне.</p>
<p> </p>
<p>- Разводзіш тары-бары! -</p>
<p>Сказаў Янот стары. -</p>
<p>Здымі лепш акуляры</p>
<p>Або чысцей пратры.</p>
<p> </p>
<p>Тут дадала і Выдра,</p>
<p>Сказала: - Галава,</p>
<p>Слухаць мне абрыдла -</p>
<p>Ну, дзе ты бачыў Льва?</p>
<p> </p>
<p>- Я маю дома кніжку,</p>
<p>Там ён - цот у цот!</p>
<p>- Схлусіў са страху лішку, -</p>
<p>Кальнуў Крата Янот.</p>
<p> </p>
<p>- Ну і нагнаў ты жаху,</p>
<p>Дзе Леў? - спытаўся Дзік.</p>
<p>- Вунь, з папкаю пад пахай</p>
<p>Якраз на нас глядзіць.</p>
<p> </p>
<p>Дзік галавой панік,</p>
<p>Прапала нават злосць:</p>
<p>Непадалёк на пні</p>
<p>Стаяў нязнаны госць.</p>
<p> </p>
<p>Магутны, як у казцы,</p>
<p>Застылы на скаку.</p>
<p>- А можа, ён у масцы?</p>
<p>У львіным парыку?</p>
<p> </p>
<p>Гадаць было запозна -</p>
<p>З нацятай цішыні</p>
<p>Пачуўся раптам грозны</p>
<p>Голас старшыні:</p>
<p> </p>
<p>- Ты вельмі слаба петрыш,</p>
<p>Ты слаба сочыш, Дзік.</p>
<p>Да нас прыехаў з цэнтра,</p>
<p>З цырка прадстаўнік...</p>
<p> </p>
<p>- Прабачце, недабачыў, -</p>
<p>Спалохаўся Япрук.</p>
<p>Не рохкае, а плача,</p>
<p>Выгнуўшыся ў крук:</p>
<p> </p>
<p>- Яшчэ з часоў Мядзведзя</p>
<p>Такое - першыня,</p>
<p>Каб я ды не дагледзеў, -</p>
<p>Даруйце, старшыня...</p>
<p> </p>
<p>Пагардліва зірнула</p>
<p>Зборня на Дзіка,</p>
<p>Але тут пачула</p>
<p>І прадстаўніка.</p>
<p> </p>
<p>- Нармальна, мальна, мальна, -</p>
<p>Прамовіў ён і змоўк.</p>
<p>А Дзік пачуў: «Пахвальна» -</p>
<p>І падступіў на крок.</p>
<p> </p>
<p>А потым бліжай, бліжай</p>
<p>Стаў рыць наўкола пня.</p>
<p>Замарачыўся рыжы -</p>
<p>Ледзь галаву падняў:</p>
<p> </p>
<p>- Дазвольце - перарыю</p>
<p>Я ўсю перыферыю.</p>
<p>Я рыць - тварыць прывык, -</p>
<p>Зірніце на мой клык!</p>
<p> </p>
<p>Хваліцца не хачу,</p>
<p>Што ўсё мне па лычу,</p>
<p>Але ж і мне, і Свінцы</p>
<p>Тут цесна ў правінцыі...</p>
<p> </p>
<p>І Леў Дзіка вітае,</p>
<p>Ажно чуваць здаля,</p>
<p>Што цвёрда абяцае</p>
<p>Нават медаля.</p>
<p> </p>
<p>- Цьфу, гэтак агінацца! -</p>
<p>Не вытрываў тут Воўк. -</p>
<p>Вы не пазналі Зайца? -</p>
<p>І - цап таго за бок. -</p>
<p> </p>
<p>Ну, што - папаўся, шэры?</p>
<p>Кінь, болей не дуры...</p>
<p>Сцураўся Зай кар'еры</p>
<p>З той сумнае пары.</p>
<p> </p>
<p>Ён знае абавязкі</p>
<p>І спраўна іх нясе,</p>
<p>Для лесу і для казкі</p>
<p>Працуе пакрысе.</p>
<p> </p>
<h3><a id="chapter9"></a>9</h3>
<p> </p>
<p>Многа нарабілася</p>
<p>Падзей у тую ноч -</p>
<p>Траха не перабіліся</p>
<p>Усе, хто быў ахвоч.</p>
<p> </p>
<p>Ледзь не дайшло да згубы -</p>
<p>Так енчыў бор густы:</p>
<p>Даліся ў знакі зубы,</p>
<p>А болей - капыты.</p>
<p> </p>
<p>Хто ныў, хто выў, хто плакаў,</p>
<p>Было і смехаты -</p>
<p>Глядзелі разявакі</p>
<p>І рвалі жываты.</p>
<p> </p>
<p>Хто ў куст зашыўся сціхам,</p>
<p>А хто ў нару запоўз.</p>
<p>І ледзьве старшыніха</p>
<p>Свой адшукала хвост.</p>
<p> </p>
<p>А як далей там пойдзе,</p>
<p>Пасля такіх падзей?</p>
<p>Не так, як на тым сходзе,</p>
<p>А так, як у людзей.</p>
<p> </p>
<p>Цяпер і ў лесе судзяць</p>
<p>Пасля прыгоды той:</p>
<p>Няхай заўсёды будзе</p>
<p>Кожны сам сабой.</p>
<p> </p>
<p><i>1975</i></p>
<p> </p>
</div>
<div class="CLEAR"></div>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>