<div class="container">
<div class="book-utils">
<div id="qrcode"></div>
<a href="/Piatrus_Makal/Daroznaje.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Дарожнае -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Дарожнае</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ёсць у мужчын слова няўмольнае —</p>
<p>справы...</p>
<p>І ты, прырастаючы да акна,</p>
<p>Доўга глядзіш,</p>
<p>быццам з шырокай аправы</p>
<p>Карціна з журботнай назвай «Адна».</p>
<p>Гушкала ў вагоне і трэсла мяне ў аўтобусе.</p>
<p>І вось самалёт у надхмар’і нясе.</p>
<p>Унізе мільгаюць,</p>
<p>як на вучнёўскім глобусе,</p>
<p>Сінія жылкі рэк і напятыя струны шасэ.</p>
<p>Але воблакі — лебедзі белыя</p>
<p>Усяго мяне</p>
<p>не узялі:</p>
<p>Цень мой — цень самалёта бегае,</p>
<p>Як на прывязі, па зямлі.</p>
<p>Калі скалане паветраная дарога,</p>
<p>Над крэслам тужэй зацягні</p>
<p>рамяні</p>
<p>І за думку,</p>
<p>што ў небе бліжэй да бога</p>
<p>Схапіцца можаш</p>
<p>у вышыні.</p>
<p>Але трымаюцца</p>
<p>у рукатворнай спайцы —</p>
<p>Бачу іх праз аконнае шкло —</p>
<p>Заклёпкі пукатыя,</p>
<p>нібы пальцы,</p>
<p>Якія з зямлі падпіраюць крыло.</p>
<p>У гасцініцы</p>
<p>з пылам дарожным і потам</p>
<p>Мяне сон у абдымкі зграбе.</p>
<p>Прахаплюся ў пасцелі халоднай потым —</p>
<p>Будуць губы шукаць</p>
<p>цябе...</p>
<p>Як гэтым крылам,</p>
<p>што носяць мяне,</p>
<p>веру</p>
<p>Табе, дарагая мая!</p>
<p>І калі да цябе</p>
<p>паштальён стукае ў дзверы,</p>
<p>Памятай —</p>
<p>гэта стукаю я.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>