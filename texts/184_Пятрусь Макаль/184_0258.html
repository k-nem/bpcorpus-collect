<div class="container">
<div class="book-utils">
<div id="qrcode"></div>
<a href="/Piatrus_Makal/Da_zapatrabavannia.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Да запатрабавання -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Да запатрабавання</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Вершы твае —</p>
<p>лісты</p>
<p>Да запатрабавання.</p>
<p>На пошце натоўп густы</p>
<p>Не растае ад чакання.</p>
<p>Расказвай жа, як жывеш.</p>
<p>Выкладзі праўду крутую...</p>
<p>Ці не ступіўся лямеш,</p>
<p>Што цаліну пластуе?</p>
<p>Па шчырасці напішы,</p>
<p>Дай адрасатам вызнаць,</p>
<p>Як у засеках душы</p>
<p>Зерні барознамі трызняць...</p>
<p>Не давярай пяра</p>
<p>Скарзе — бурчлівай бабе,</p>
<p>Што сваркі свайго двара</p>
<p>Падасць у сусветным маштабе.</p>
<p>Вычарпай словамі ты</p>
<p>Боль, і любоў, і лагоду —</p>
<p>Бо адрасуеш лісты</p>
<p>Ты чалавечаму роду.</p>
<p>У чарнавой чарнаце</p>
<p>Томіцца ноч спачатку,</p>
<p>Ды сонейка на лісце</p>
<p>Паставіць уранку пячатку!</p>
<p>І хай нават смерць-карга</p>
<p>Дастрочыць твой ліст апошні,</p>
<p>Будзе шумець чарга</p>
<p>Перад акенцам пошты.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>