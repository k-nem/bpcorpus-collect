<div class="container">
<div class="book-utils">
<div id="qrcode"></div>
<a href="/Piatrus_Makal/Davaj_u_hareznym_salenstvie.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Давай у гарэзным шаленстве..." -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>"Давай у гарэзным шаленстве..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Давай у гарэзным шаленстве</p>
<p>Рэха сваё паклічам</p>
<p>У лесе, нібы ў маленстве,</p>
<p>Зялёным і таямнічым.</p>
<p>Нас прыме гушчар глыбокі,</p>
<p>Краіна лагоднага шуму.</p>
<p>Гукнём мы: — Дзень добры, уцёкі</p>
<p>Ад мітусні і тлуму,</p>
<p>Ад грому ракетнай эры,</p>
<p>Ад паляўнічага вока</p>
<p>Суседа майго па кватэры,—</p>
<p>У каралеўства воўка!</p>
<p>Суніца, якую сустрэнем,</p>
<p>На вуснах салодка растане.</p>
<p>Дзень пад сасновым ценем</p>
<p>Шлюбнаю ноччу стане.</p>
<p>Трушчым сухую ігліцу,</p>
<p>Якая страляе, як порах.</p>
<p>Не выдасць ніхто таямніцу</p>
<p>Сэрцаў, што стукаюць поруч.</p>
<p>Змоўклі сарокі-трашчоткі.</p>
<p>Лісы пабеглі да нораў.</p>
<p>Мне даспадобы ўсё-ткі</p>
<p>Ляснога насельніцтва нораў.</p>
<p>Травінка трымціць трапяткая</p>
<p>У дзірцы прастрэленай каскі</p>
<p>Аб тым, як зямля чакае</p>
<p>Спозненай ласкі.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>