<div class="container">
<div class="book-utils">
<div id="qrcode"></div>
<a href="/Piatrus_Makal/Sikiejras.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Сікейрас -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Сікейрас</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мексіка. Міхіко. Камера.</p>
<p>Свеціцца вязень, як свечка.</p>
<p>Не ў Лету, а ў камеры з каменя</p>
<p>Канула сярэднявечча.</p>
<p>Як пазыўныя, выстукаў</p>
<p>Фрэскі аловак нядрэнны...</p>
<p>Цемрыва?</p>
<p>Маніце! —</p>
<p>Выстаўка</p>
<p>У рамцы сценаў турэмных!</p>
<p>У вочку замочным — з акенцаў —</p>
<p>Промень, як ключ, завязнуў.</p>
<p>Камера — рэзідэнцыя</p>
<p>Вялікай дынастыі вязняў,</p>
<p>Што пішуць бяссонна і сошна...</p>
<p>Калі ж не дастаць рукамі</p>
<p>Да палатна і сонца —</p>
<p>Пішуць на сценах камер!</p>
<p>У мастакоў за кратамі</p>
<p>Фарбы, як хлеб, раптоўныя</p>
<p>Штоноч пацукі раскрадвалі —</p>
<p>Сааўтары іх гвалтоўныя.</p>
<p>Аўтографы вязняў адбіты</p>
<p>Тымі крутымі гадамі</p>
<p>На сценах усіх маабітаў</p>
<p>І ўсіх на зямлі майданакаў.</p>
<p>Што ж вас трасе ліхаманка,</p>
<p>Ямбы мае і харэі?</p>
<p>Я, нібы росчырк маланкавы,</p>
<p>Мексікаю хварэю.</p>
<p>Сонца —</p>
<p>мой доктар —</p>
<p>над светам</p>
<p>Схіляецца: — Мексіка, дзе ты?</p>
<p>Але глухія к паэтам</p>
<p>Урады і прэзідэнты.</p>
<p>Астрожнымі бразгаць брамамі</p>
<p>Піратам і імператарам,</p>
<p>Пакуль на зямлі не абрана</p>
<p>Праўда адзіным дыктатарам.</p>
<p>...Трымціць у акенцы Сікейраса</p>
<p>У барвах іржавых крапін</p>
<p>Месяц блішчастай сякераю,</p>
<p>Вышчарбленай аб краты.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>