<div class="container">
<div class="book-utils">
<div id="qrcode"></div>
<a href="/Piatrus_Makal/Varjat_i_vajna.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Вар’ят і вайна -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Вар’ят і вайна</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Паводле нямецкай народнай казкі</p>
<p>З травінкай любой размаўляў ён без слоў,</p>
<p>Блукаючы ў джунглях аеру.</p>
<p>Віталі вар’ята кіўкамі галоў</p>
<p>Гарлачыкі ў белых самбрэра.</p>
<p> </p>
<p>А полем узбоч без дарогі ішлі</p>
<p>У касках гарбатых салдаты.</p>
<p>І следам за імі — да сонца з зямлі —</p>
<p>Узносіўся пыл ружаваты.</p>
<p> </p>
<p>Наўсцяж прасавалі яны збажыну —</p>
<p>Пад ботамі гнулася сцежка.</p>
<p>— Куды вы? —</p>
<p>Спытаўся вар'ят.</p>
<p>— На вайну!</p>
<p>Хіба ты не бачыш, даўбешка?!</p>
<p> </p>
<p>Галодны крумкач на высокай сасне,</p>
<p>За войскам цікуючы, кракаў...</p>
<p>— А што вам, салдаты, рабіць на вайне?</p>
<p>Вар'ят непакоіў ваякаў.</p>
<p> </p>
<p>Тапырачыся, нібы напаказ,</p>
<p>Штыкі палымнелі пад сонцам.</p>
<p>— Паліць!..</p>
<p>— І расстрэльваць!..</p>
<p>— І нішчыць!..—</p>
<p>Адказ</p>
<p>Каціўся над строем бясконцым.</p>
<p> </p>
<p>— Навошта? —</p>
<p>Не здолеўшы ўцяміць, відаць,</p>
<p>Ускрыкнуў вар’ят анямела.</p>
<p>— Каб зноў нараджаць!</p>
<p>— Каб зноў будаваць! —</p>
<p>Вясёлае войска грымела.</p>
<p> </p>
<p>Гула ад абцасаў зямля, нібы звон,</p>
<p>Губляючы водгулле ў жыце.</p>
<p>І кінуў ваякам вар’ят наўздагон:</p>
<p>— Дык хто з нас вар’ят, адкажыце?</p>
<p>* * *</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>