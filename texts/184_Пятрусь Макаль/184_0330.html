<div class="container">
<div class="book-utils">
<div id="qrcode"></div>
<a href="/Piatrus_Makal/Navypieradki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Навыперадкі -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Навыперадкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>На доўгую дыстанцыю даўно,</p>
<p>Час, я з табой навыперадкі выйшаў.</p>
<p>Канца дарозе гэтай не відно,</p>
<p>На ёй па горла і нізін, і ўзвышшаў.</p>
<p> </p>
<p>Па разгайданай тупаю зямлі,</p>
<p>І гэтак ёй мае патрэбны крокі,</p>
<p>Як акіянскім хвалям караблі,</p>
<p>Як струнам пальцы і як сценам кроквы...</p>
<p> </p>
<p>Гук, мой сапернік, ты пра свой рэкорд</p>
<p>Бубніў у вушы тонам пераможцы.</p>
<p>А дзе ж ты зараз? Як загнаны хорт,</p>
<p>Рысіш за мной па бегавой дарожцы.</p>
<p> </p>
<p>Як гром маланку, хуткасць прыручы,</p>
<p>На ўздыме дыхай лёгка, як прапелер.</p>
<p>І дай з разгону губы апячы</p>
<p>Паветрам, як наждачнаю паперай.</p>
<p> </p>
<p>Ні кропелькі не страшна, што мяне,</p>
<p>Нібы салдата ў час апошняй бітвы,</p>
<p>Святло па зрэнках раптам паласне</p>
<p>Адточаным лязом бліскучай брытвы...</p>
<p> </p>
<p>Праскочыў я праз абручы франтоў</p>
<p>У Брацк агністы з барыкадаў Прэсні,</p>
<p>Давай, святло! Я ад цябе гатоў</p>
<p>Аслепнуць, як Гамер стары ад песні.</p>
<p> </p>
<p>Глытаю кіламетры на хаду.</p>
<p>Калі ж зямлю пад голаў, як падушку,</p>
<p>З дыстанцыі сышоўшы, пакладу,—</p>
<p>Хай перарве ў фінале сын мой стужку.</p>
<p> </p>
<p>Прыгубіць ён прастор са скразняком,</p>
<p>І ты мяне з рахунку, час, не скінеш.</p>
<p>Сваім судзейскім трапяткім флажком</p>
<p>Зара ўзмахне — і стане стартам фініш.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>