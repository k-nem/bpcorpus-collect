<div class="container">
<div class="book-utils">
<div id="qrcode"></div>
<a href="/Piatrus_Makal/Plascinka.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Пласцінка -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Пласцінка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Паслухмяна круціся пласцінкай,</p>
<p>Завадною служанкай эпохі:</p>
<p>Галасі, рагачы і цінькай,</p>
<p>Абуджаючы «ахі» і «вохі».</p>
<p>Пад іголкай, што ходзіць дрогка,</p>
<p>Толькі спраўнасць твая на паверцы:</p>
<p>Ах, як хораша, ах, як лёгка,</p>
<p>Калі шрубка заместа сэрца...</p>
<p>Але здарыцца часам гора —</p>
<p>Не туды бегунок заверне,</p>
<p>Нота косткай завязне ў горле,</p>
<p>Заскуголіш падбітым зверам:</p>
<p>І застынуць манументальна</p>
<p>Скрыжаваныя ногі і рукі.</p>
<p>Тых, што торгаліся фатальна</p>
<p>Пад твае ахрыплыя гукі.</p>
<p>І, нібы ачуняўшы спрасонку,</p>
<p>Хтосьці раптам прарэзліва звонка,</p>
<p>Як у рупар з грымучага цынку,</p>
<p>Загукае: «Змяніць пласцінку».</p>
<p>Але ўпартыя ў тлуме кватэрным</p>
<p>Завадную пакажуць вернасць:</p>
<p>Каб падоўжыць твой шумны тэрмін,</p>
<p>Перш чым знімуць цябе — перавернуць.</p>
<p>Скача публіка завадная</p>
<p>Пад мелодыю, што дзілінкае.</p>
<p>Хто заводзіць каго, не знаю,</p>
<p>Вы — пласцінку.</p>
<p>Ці вас пласцінка?</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>