<div class="container">
<div class="book-utils">
<div id="qrcode"></div>
<a href="/Piatrus_Makal/Prychodzu_stodzien.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Прыходжу штодзень..." -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>"Прыходжу штодзень..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Праходжу штодзень па скверыку,</p>
<p>А на лавачцы абдымаюцца</p>
<p>Пад ненадзейным ліпавым сховам.</p>
<p> </p>
<p>Адзін аднаго крокамі будзім —</p>
<p>Вяртае твары рэчам і людзям</p>
<p>Сонца, якое займаецца,</p>
<p>А на лавачцы абдымаюцца.</p>
<p> </p>
<p>Поўдзень —</p>
<p>Абедаць пойдзем:</p>
<p>Сонца ў зеніт узнімаецца,</p>
<p>А на лавачцы абдымаюцца.</p>
<p> </p>
<p>Пакаштаваўшы дажджынку,</p>
<p>Што ў маі</p>
<p>Смак мора мае,</p>
<p>Бягу ад вады</p>
<p>Абы-куды...</p>
<p>Ліпавы ствол ад маланкі ламаецца,</p>
<p>А на лавачцы абдымаюцца.</p>
<p> </p>
<p>Сцежкай адной —</p>
<p>Туды і сюды.</p>
<p>Ранкам у восем,</p>
<p>Увечар у восем.</p>
<p>Праходзяць па скверыку</p>
<p>Разам са мною</p>
<p>Зіма і вясна,</p>
<p>Лета і восень;</p>
<p>А тут,</p>
<p>На лавачцы,</p>
<p>У кофце і маечцы,</p>
<p>Час забываючы,</p>
<p>Абдымаюцца.</p>
<p> </p>
<p>Жыццёвых прыгод сіла</p>
<p>Па свеце мяне насіла,</p>
<p>Сваю адкрываў Амерыку,</p>
<p>Даўно не бываў у скверыку.</p>
<p> </p>
<p>Вабіць здаля роднае ўлонне —</p>
<p>Працягваю, як чалавеку, далоні,</p>
<p>Хачу запытаць,</p>
<p>як маецца,</p>
<p>А на лавачцы абдымаюцца.</p>
<p> </p>
<p>Можа, тыя,</p>
<p>а можа, не тыя,—</p>
<p>Ляцяць ім пад ногі лісты залатыя.</p>
<p>Нясе і нясе іх</p>
<p>У восеньскай млечнасці</p>
<p>Пошта прыроды,</p>
<p>Пошта вечнасці.</p>
<p>Трапечуць лісты чародкаю —</p>
<p>Вось яны</p>
<p>Ад вясны і зімы,</p>
<p>Ад лета і восені...</p>
<p> </p>
<p>На ліпавым пні струхлелым</p>
<p>Галінка прымаецца,</p>
<p>А на лавачцы абдымаюцца.</p>
<p>* * *</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>