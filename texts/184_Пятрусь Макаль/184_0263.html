<div class="container">
<div class="book-utils">
<div id="qrcode"></div>
<a href="/Piatrus_Makal/Dva_kubki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Два кубкі -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Два кубкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Побач з кубкам шчасця на стале</p>
<p>Бог паставіў кубак,</p>
<p>поўны гора.</p>
<p>Пенаю адсвечвалі ў імгле</p>
<p>Па суседству —</p>
<p>мора каля мора.</p>
<p> </p>
<p>Палажыўшы на плячо руку,</p>
<p>Усявышні раіў чалавеку:</p>
<p>— Пі штодзень па аднаму глытку —</p>
<p>Хопіць шчасця да сканчэння веку.</p>
<p> </p>
<p>І да незвычайнага пітва</p>
<p>Паспяшаўся сын зямлі прыпасці.</p>
<p>Ледзь пакаштаваў —</p>
<p>і галава</p>
<p>Крута закружылася ад шчасця.</p>
<p> </p>
<p>І зусім забыўшы пра наказ,</p>
<p>І нібы зрываючыся з кручы,</p>
<p>Выпіў ён салодкі вір ураз,</p>
<p>Асушыў да дна бакал шыпучы.</p>
<p> </p>
<p>Але піць няўтольная душа</p>
<p>Неадольна зноў і зноў прасіла.</p>
<p>Смага, ледзьве чутная спярша,</p>
<p>Забрадзіла, як сляпая сіла.</p>
<p> </p>
<p>Сп’яна не разгледзеўшы бяды,</p>
<p>Сын зямлі</p>
<p>прыгубіў кубак гора...</p>
<p>Так перамяшаліся тады</p>
<p>Шчасце з горам, нібы з морам мора.</p>
<p> </p>
<p>Поплеч з чалавекам з той пары,</p>
<p>Дзе яго ні кіне падарожжа,</p>
<p>Ходзяць два варожыя віры,—</p>
<p>Хто, скажыце, іх развесці можа?</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>