<div class="container">
<div class="book-utils">
<div id="qrcode"></div>
<a href="/Piatrus_Makal/Rakiety_i_autamabili.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: "Ракеты і аўтамабілі..." -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>"Ракеты і аўтамабілі..."</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Ракеты і аўтамабілі</p>
<p>У нас адлегласць узялі,</p>
<p>А мы, здаецца, разлюбілі</p>
<p>Хадзіць нагамі па зямлі.</p>
<p>А мы забылі, як у полі,</p>
<p>Калі ступаеш басанож,</p>
<p>Ласкава дражніцца і коле</p>
<p>Травінка вострая, як нож.</p>
<p>Усё, што робіць незалежным,</p>
<p>Усё, чым дыхаем усе,</p>
<p>Сваім намеснікам жалезным</p>
<p>Перадаём мы пакрысе.</p>
<p>Яны за нас глядзяць і ходзяць</p>
<p>Па роўнядзі бетонных трас,</p>
<p>За нас шукаюць і знаходзяць</p>
<p>І нават думаюць за нас.</p>
<p>Ах, як нам быць з заўчасным раем?</p>
<p>Душа чарсцвее, як калач,</p>
<p>І чуецца за небакраем</p>
<p>Жалезны смех, жалезны плач.</p>
<p>У непазбыўнай паняверцы,</p>
<p>Стаіўшы подых, ловіць час,</p>
<p>Як перасаджаныя сэрцы</p>
<p>Стукочуць у грудзях у нас.</p>
<p>І ў нейкім утрапенні сінім</p>
<p>Жалезны сум нутро скрабе:</p>
<p>А што мы ў рэшце рэшт пакінем</p>
<p>Самім сабе,</p>
<p>Самім сабе?</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>