<div class="container">
<div class="book-utils">
<div id="qrcode"></div>
<a href="/Piatrus_Makal/Pajadynak.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Паядынак -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Паядынак</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Яшчэ твая вяршыня ў дрогкім дыме,</p>
<p>Яшчэ твой крок на ўздыме...</p>
<p>Стой!</p>
<p>Абвал...</p>
<p>Не прычакаўшы ласкі і пахвал,</p>
<p>Паэты паміраюць маладымі.</p>
<p>Забойца ў страху смерць бярэ на ўзвод</p>
<p>Рукою трапяткою і таропкай,</p>
<p>Каб абарваць цяжкой свінцовай кропкай</p>
<p>Тваіх непадуладных дум палёт.</p>
<p>Чакай —</p>
<p>Твой дух, твой нораў непакорны</p>
<p>У спрэчцы апярэдзіць бег гадоў.</p>
<p>І на галоўных плошчах гарадоў</p>
<p>Табе збудуюць помнік рукатворны.</p>
<p>І ўздыме крылы песня, што ў жудзе</p>
<p>Пабудку буры ў сэрцах</p>
<p>Пратрубіла,</p>
<p>І, як сцяна астрожная, ўпадзе</p>
<p>Улада гвалту,</p>
<p>Што цябе забіла:</p>
<p>У добрую з’яднаўшыся сям’ю,</p>
<p>Нашчадкі прынясуць у сонцах кветак</p>
<p>Гранітнаму — табе</p>
<p>любоў сваю,</p>
<p>Якой жывому не хапала гэтак...</p>
<p>Як забратаць сваёй душы ўзрыўчатку?</p>
<p>Да Чорнай рэчкі ў лютаўскую бель,</p>
<p>Самадзяржаўную кінуўшы пальчатку,</p>
<p>Паэт адзін выходзіць на дуэль...</p>
<p>Няўжо за подзвіг —</p>
<p>куля ўзнагарода?</p>
<p>Няўжо прагрэс —</p>
<p>дрымучы цёмны лес?</p>
<p>Паэт уласны ў кожнага народа,</p>
<p>І ў кожнага паэта свой Дантэс.</p>
<p>Гучыць заўжды аднолькава ўгавор:</p>
<p>Калі не ўкленчыш паслухмяна, падай...</p>
<p>Адных, да сценкі ставячы,— ва ўпор;</p>
<p>Другіх —</p>
<p>маруднай доўгаю асадай.</p>
<p>Каб прыручыць бунтаўшчыкоў пяра,</p>
<p>Глушылі ўпарта голас іх сумлення</p>
<p>То вязкімі абдымкамі цара,</p>
<p>То ўдушлівымі пасткамі ганення.</p>
<p>Надзею свету,</p>
<p>Будучыню свету,</p>
<p>Ахвярна засланяючы сабой,</p>
<p>З няпраўдай</p>
<p>У вяках</p>
<p>Вядуць паэты</p>
<p>Свой паядынак,</p>
<p>Свой няроўны бой.</p>
<p>* * *</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>