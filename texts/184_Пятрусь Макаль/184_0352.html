<div class="container">
<div class="book-utils">
<div id="qrcode"></div>
<a href="/Piatrus_Makal/Piesnia_zavadnoha_saldacika.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Песня заваднога салдаціка -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Песня заваднога салдаціка</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Я — завадны, я — завадны,</p>
<p>Скляпаны на заводзе.</p>
<p>І клопаты ў мяне адны:</p>
<p>Трымаць сябе на ўзводзе.</p>
<p>Я знаю толькі «раз» і «два»,</p>
<p>Як самы верх навукі,</p>
<p>Калі партачыць галава,</p>
<p>Тады працуюць рукі?</p>
<p>Умею я пад казырок</p>
<p>Ускінуць пальцы брава.</p>
<p>Наперад — крок,</p>
<p>налева — крок,</p>
<p>А потым крок направа!</p>
<p>Я ў бойках порахам прапах,</p>
<p>Аглух ад страляніны,</p>
<p>Ад кожнага майго «піф-паф»</p>
<p>Дрыжаць усе павінны.</p>
<p>Пажар сусветны на зямлі</p>
<p>Мне часта-часта сніцца,</p>
<p>Калі мяне ўжо завялі,</p>
<p>Я не магу спыніцца.</p>
<p>Прыйшла, прыйшла мая пара:</p>
<p>Я, асмялелы служка,</p>
<p>Ужо свайго гаспадара</p>
<p>Крадком бяру на мушку.</p>
<p>Кручок націснуць спускавы</p>
<p>І з галавой бляшанай</p>
<p>Магу я, зрэшты, як і вы,</p>
<p>Хто ўвенчаны пашанай.</p>
<p>Дол скаланецца ад грымот,</p>
<p>Паветра дым атруціць...</p>
<p>Ды стоп! Канчаецца завод.</p>
<p>Хто зноў мяне накруціць?</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>