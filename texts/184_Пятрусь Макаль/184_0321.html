<div class="container">
<div class="book-utils">
<div id="qrcode"></div>
<a href="/Piatrus_Makal/Miny.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Міны -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Міны</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Якія ў вас на тварах міны,</p>
<p>Які агонь душу пячэ,</p>
<p>Калі здымаеце вы міны,</p>
<p>Што ўчора ставілі яшчэ?</p>
<p>Згубіў ужо свае правы</p>
<p>Пірацтва вопыт непатрэбны —</p>
<p>Здымайце сорам той ганебны,</p>
<p>Якім сябе пакрылі вы.</p>
<p>Тут смерць, што дрэмле ўглыбіні,</p>
<p>Бабахнуць можа ў міг адзіны.</p>
<p>Як кажуць, пры благой гульні.</p>
<p>Не зробіце вясёлай міны.</p>
<p>Заслон варожасці і зла,</p>
<p>Які вы ўзводзілі старанна,</p>
<p>Паў ад народнага тарана —</p>
<p>Вы бачыце, чыя ўзяла?</p>
<p>Праз джунглі грому і метала</p>
<p>Дарогай горкіх ран і страт</p>
<p>У час даходзіў, што б ні стала,</p>
<p>Да друга друг, да брата брат.</p>
<p>Хто там употайкі яшчэ,</p>
<p>Люляючы вайны ўспаміны,</p>
<p>На сцежках згоды ставіць міны,</p>
<p>Сіло для новай змовы тчэ?</p>
<p>Давайце поле душ праполем</p>
<p>Ад зла былога спакваля,</p>
<p>Каб непраходным мінным полем</p>
<p>Не стала заўтра ўся зямля.</p>
<p>Хай адступае небяспека</p>
<p>На трасах сушы і вады,</p>
<p>Каб чалавек да чалавека</p>
<p>Ішоў бязбоезна заўжды.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>