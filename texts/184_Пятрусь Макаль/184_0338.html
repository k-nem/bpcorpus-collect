<div class="container">
<div class="book-utils">
<div id="qrcode"></div>
<a href="/Piatrus_Makal/Oda_horlu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Ода горлу -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Ода горлу</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Можаш сябе узвялічыць</p>
<p>Глоткай — крычы, крычы.</p>
<p>Пачуюць цябе і ўлічаць,</p>
<p>Залічаць у трубачы.</p>
<p>Натрэніруеш горла —</p>
<p>І будуць у ім грымець</p>
<p>То пералівы горна,</p>
<p>То пракурорская медзь.</p>
<p>Гарластых адно турбуе —</p>
<p>Толькі б у час акурат</p>
<p>Выскачыць на трыбуну,</p>
<p>Не прамаргаць парад.</p>
<p>Ды разрадзіць узрыўчатку</p>
<p>Добра вядомых слоў.</p>
<p>Крыкнуць «ура!» спачатку,</p>
<p>Каб потым крыкнуць «далоў!».</p>
<p>Зробіш ківок управа</p>
<p>У стоенай цішыні</p>
<p>І — зразумелая справа —</p>
<p>Адразу ўлева кіўні.</p>
<p>Наверх атрымаеш візу,</p>
<p>Падумаюць — з галавой!</p>
<p>А пра цябе знізу</p>
<p>Скажуць — наверсе свой...</p>
<p>І будзеш за службу глоткі</p>
<p>Узнагароджаны ты —</p>
<p>Выкрычыш добрыя сродкі</p>
<p>На лекі ад хрыпаты.</p>
<p>А нехта без слоўнага грому,</p>
<p>Зусім безыменны для мас,</p>
<p>З далоні, як з касмадрома,</p>
<p>Пускае ракеты на Марс.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>