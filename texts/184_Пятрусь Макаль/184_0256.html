<div class="container">
<div class="book-utils">
<div id="qrcode"></div>
<a href="/Piatrus_Makal/Hranica.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Пятрусь Макаль -->
<!-- HEADER_FIELD FirstPublicationYear:  -->
<!-- HEADER_FIELD Pravapis: A2008 -->
<!-- HEADER_FIELD PublicationYear:  -->
<!-- HEADER_FIELD SectionAuthor:  -->
<!-- HEADER_FIELD SectionsTheme:  -->
<!-- HEADER_FIELD StyleGenre:  -->
<!-- HEADER_FIELD Title: Граніца -->
<h2><a href="http://knihi.com/Piatrus_Makal/">Пятрусь Макаль</a></h2>
<h2>Граніца</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Стараннымі аратымі ўзарана</p>
<p>Палоска ўздоўж дзяржаўнае мяжы.</p>
<p>Яна дыміцца на зямлі, як рана,</p>
<p>Якая просіць лекаў:</p>
<p>— Памажы!</p>
<p>Тут зернятка баіцца ўпасці ў ворыва,</p>
<p>Прыпасці, як да маці, да раллі,</p>
<p>Каб потым,</p>
<p>быццам выкрытага ворага,</p>
<p>Яго пад трыбунал не аддалі.</p>
<p>На цэнтр палоскі сігануў з разбегу</p>
<p>З чародкай натапыранай травы,</p>
<p>Як перабежчык, адуванчык белы:</p>
<p>Бярэ яго на мушку вартавы...</p>
<p>Цябе, як арыштанта, пад штыкамі</p>
<p>Скруцілі</p>
<p>пагранічныя драты,</p>
<p>Зямля мая, ты круцішся вякамі —</p>
<p>Няўжо не можаш выкруціцца ты?</p>
<p>Ты ў спрасаванай атмасферы хмарышся,</p>
<p>Спрабуючы парваць спавівачы...</p>
<p>Як быць табе?</p>
<p>Хіба суседу Марсу</p>
<p>Зямныя пазыўныя пракрычы.</p>
<p>Няўжо твае паселішчы людскія</p>
<p>Не больш як заапарк глуханямы?</p>
<p>Дзяржавы быццам клеткі, у якія</p>
<p>Саміх сябе пазаганялі мы...</p>
<p>Вам, што здаўна над межамі варожыце,</p>
<p>Я пакажу абшар зямлі без меж,</p>
<p>Дзе, разарваўшы дзірваны варожасці,</p>
<p>Граніцы нівам перадаў лямеш.</p>
<p>Мы — людзі!</p>
<p>Мы павінны парадніцца,</p>
<p>Крануць пласты адвечнай цаліны...</p>
<p>Планету падпяража не граніца,</p>
<p>А млечны пояс роснай збажыны.</p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>