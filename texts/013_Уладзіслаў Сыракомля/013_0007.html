<div class="container">
<div class="book-utils">
<div id="qrcode"></div>
<a href="/Uladzislau_Syrakomla/Niadziela.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Уладзіслаў Сыракомля -->
<!-- HEADER_FIELD CreationYear: 1906 -->
<!-- HEADER_FIELD FirstPublicationYear: 1913; 1924; 1927; 1930; 1932-1933; 1936-1939 -->
<!-- HEADER_FIELD LangOrig: pol -->
<!-- HEADER_FIELD Pravapis: A2008 -->
<!-- HEADER_FIELD PublicationYear: 1999 -->
<!-- HEADER_FIELD StyleGenre: мастацкі/балада,мастацкі/паэма -->
<!-- HEADER_FIELD Title: Нядзеля -->
<!-- HEADER_FIELD Translation: Янка Купала -->
<h2><a href="http://knihi.com/Uladzislau_Syrakomla/">Уладзіслаў Сыракомля</a></h2>
<h2>Нядзеля</h2>
<div style="height: 3rem"></div>
<!-- TOC_BEGIN -->
<a href="#chapter1">І. Раніца</a><br/>
<a href="#chapter2">ІІ. Зварот Янкі з кірмашу</a><br/>
<a href="#chapter3">ІІІ. Нараканне шынкара</a><br/>
<a href="#chapter4">IV. Вечар</a><br/>
<br/><br/>
<!-- TOC_END -->
<!-- BOOK_BEGIN -->
<p><i>З польскай — Л. Кандратовіча</i></p>
<p> </p>
<p>Маеце з нядзелі</p>
<p>Песні тут чатыры —</p>
<p>Часам сніць не смеліў,</p>
<p>Што ліецца з ліры.</p>
<p> </p>
<p>Як грымне нудою,</p>
<p>Уцякаў бы недзе! —</p>
<p>Пісне, як пілою,</p>
<p>Сэрца пераедзе.</p>
<p> </p>
<p>Ліра адпявае:</p>
<p>Дзе ж душу схаваці?</p>
<p>Аб чым доля грае,—</p>
<p>Мушу падцінаці.</p>
<p> </p>
<p> </p>
<h3><a id="chapter1"></a>І. Раніца</h3>
<p>На поўнае гора</p>
<p>Людское прыселле</p>
<p>Спусцілася з гораў</p>
<p>Святая нядзеля.</p>
<p> </p>
<p>З-за хмар плыве сонца,</p>
<p>Шуміць ніваў колас,—</p>
<p>Па ціхай старонцы</p>
<p>Разносіцца голас.</p>
<p> </p>
<p>Далінам, дзе кветкі,</p>
<p>Іграе, вяселіць...</p>
<p>Гэй, цешцеся, дзеткі:</p>
<p>Сягоння нядзеля!</p>
<p> </p>
<p>*</p>
<p>Расіста травінка</p>
<p>Чакае на стада,</p>
<p>Рыкае скацінка,</p>
<p>Насыціцца рада.</p>
<p> </p>
<p>Вялік луг — ні слова! —</p>
<p>Траву з мохам родзіць;</p>
<p>Труба пастырова</p>
<p>На чым свет заводзіць.</p>
<p> </p>
<p>За вёскай пад грушкай</p>
<p>Відаць крыж між зелля,</p>
<p>На ім пяе птушка:</p>
<p>«Сягоння нядзеля!»</p>
<p> </p>
<p> </p>
<p>*</p>
<p>Пры Янкавай хаце</p>
<p>Скрыпнулі калёсы,</p>
<p>Дзяцей крык чуваці,</p>
<p>Ён сам снуе босы.</p>
<p> </p>
<p>Адпёр свой свіронак,</p>
<p>І на торг з усімі,</p>
<p>Што меў застаронак,</p>
<p>У мех усё вымеў.</p>
<p> </p>
<p>Час блізкіх дажынак</p>
<p>Яго так асмеліў</p>
<p>Сабрацца на рынак</p>
<p>Вось гэтай нядзеляй.</p>
<p> </p>
<p>*</p>
<p>Жыццё ў гаспадарцы,—</p>
<p>Гняце во патрэба,—</p>
<p>Не кінуў і гарца</p>
<p>На лусціну хлеба.</p>
<p> </p>
<p>Няма ў жонкі солі,</p>
<p>Чытаць хочуць дзеці,</p>
<p>Яму ж трэба болей —</p>
<p>На ўсё трэба меці.</p>
<p> </p>
<p>Гасцінцамі з крамы</p>
<p>Усіх ён надзеліць...</p>
<p>«Эх, дзеці, Бог з вамі!</p>
<p>Сягоння нядзеля!»</p>
<p> </p>
<p>*</p>
<p>Сеў, выехаў Янка,</p>
<p>Махаючы пугай,</p>
<p>Ад самага ганка</p>
<p>Бяжыць дзятва кругам.</p>
<p> </p>
<p>Вот з’ехаў між гоняў</p>
<p>Абсеяных ніваў,</p>
<p>Дзятва ўслед гамоніць:</p>
<p>«Едзь, бацька, шчасліва!»</p>
<p> </p>
<p>Трушком чапурыцца</p>
<p>Кабылка да цэлі,</p>
<p>Ёй таксама сніцца</p>
<p>Сягоння нядзеля.</p>
<p> </p>
<p>*</p>
<p>Як скінуці вокам,</p>
<p>Знаць, свята ў святліцах,</p>
<p>Звон гулам далёкім</p>
<p>Нясецца з бажніцаў.</p>
<p> </p>
<p>Як звон грыміць свету</p>
<p>Нудлівым выразам,—</p>
<p>Сава ў хвілю гэту</p>
<p>Заводзіць з ім разам.</p>
<p> </p>
<p>Хто ёй пазваляе</p>
<p>Так выць над прыселлем?</p>
<p>Вясёлка гуляе,</p>
<p>Сягоння нядзеля.</p>
<p> </p>
<p> </p>
<h3><a id="chapter2"></a>ІІ. Зварот Янкі з кірмашу</h3>
<p>Я сягоння падпілы:</p>
<p>Адна чарка для сілы,</p>
<p>З рукі свата другая —</p>
<p>Ці ж не ўзяць выпадае?</p>
<p>Пайшло далей не жартам:</p>
<p>Не было ліку квартам,—</p>
<p>Аж свет замарачыла!</p>
<p>Гэй, імчыся, кабыла!</p>
<p> </p>
<p>Набок, пан, бо я п’яны!</p>
<p>Табе стыд даматканай</p>
<p>Світкі беднага хама...</p>
<p>Эй, няма на ёй плямаў!</p>
<p>Во, ў сваёй ты саеце,</p>
<p>Глядзі, каб на тым свеце</p>
<p>Пекла брам не адкрыла.</p>
<p>Гэй, імчыся, кабыла!</p>
<p> </p>
<p>Тыц, карчма пры дарозе,—</p>
<p>Ці ж уседзіш на возе?</p>
<p>Пыкнуць люльку ўбягаю,</p>
<p>Жару ў копцы шукаю,</p>
<p>А чорт вабіць з-за печы:</p>
<p>Запі жаль, чалавеча!</p>
<p>Звяла чортава сіла...</p>
<p>Гэй, імчыся, кабыла!</p>
<p> </p>
<p>Крычы, лайся, Марыся,</p>
<p>Есць без солі бярыся,</p>
<p>Ўтаргаваў небагата</p>
<p>А соль дорага надта.</p>
<p>Выязджаў, думаў гэтак</p>
<p>Купіць кніжку для дзетак...</p>
<p>Бяды кніжка не змыла.</p>
<p>Гэй, імчыся, кабыла!</p>
<p> </p>
<p>Грыміць. Блыснула ў далі,—</p>
<p>Пярун хвойку, знаць, паліць;</p>
<p>Чаму ж карчмаў не ўмора,</p>
<p>З якіх грэх наш і гора?</p>
<p>Эх, бо іх напладзілі</p>
<p>Чуць не дзесяць на мілі!</p>
<p>Кроў іх наша ўзрасціла.</p>
<p>Гэй, імчыся, кабыла!</p>
<p> </p>
<p>Вось і вёска, знаць—наша,—</p>
<p>Рве кабыла за пашай,</p>
<p>Падцяла мне снасціну,</p>
<p>Глядзь, і ў роў нейкі рынуў,—</p>
<p>Не ўстаць за цемнатою,</p>
<p>А чорт стаў нада мною.</p>
<p>Зубы шчырыць няміла,</p>
<p>Адна мчыцца кабыла.</p>
<p> </p>
<p> </p>
<h3><a id="chapter3"></a>ІІІ. Нараканне шынкара</h3>
<p>Янка спіўся, як Бэля,</p>
<p>Спіць, як мёртвы, дый годзе!</p>
<p>Праўда, часам нядзеляй</p>
<p>Чарку выпіць не шкодзіць.</p>
<p>Ты будзь весел часінку,</p>
<p>Грош прыбудзе мне ў хаце...</p>
<p>А ты ж спіўся на рынку,</p>
<p>Мне не даў таргаваці,—</p>
<p>Ты мне ўкраў, як з кішэні.</p>
<p>Гвалт, ратуйце, згубленне!</p>
<p>Ці ж не злодзей — скажэце?</p>
<p>Як, з чаго пражыву я?</p>
<p>За шынк трэба ж, вашэці,</p>
<p>Плату выбраць такую:</p>
<p>Рублёў дзвесце гатоўкі,</p>
<p>На якіх пяць «прыпеўкаў»,</p>
<p>Расход хатні — кароўкі,</p>
<p>Жонка, дзеці і дзеўка...</p>
<p>Ці ж прадам я сумленне?</p>
<p>Гвалт, ратуйце, згубленне!</p>
<p>Чым і як прахаваю</p>
<p>Коні, козы, авечкі? —</p>
<p>Кантракт спісаны ж маю</p>
<p>Ясней полымя свечкі,</p>
<p>І ён піша без зносак,</p>
<p>Вузлавата, каротка:</p>
<p>«Мужыкі з маіх вёсак</p>
<p>Усе ўп’юцца тут водкай».</p>
<p>Янка ж п’ян, вып’е меней.</p>
<p>Гвалт, ратуйце, згубленне!</p>
<p>Піша далей так, строга:</p>
<p>«Хай усе знаюць хаты,</p>
<p>Не мінуўшы нікога —</p>
<p>Бабы, хлопцы, дзяўчаты —</p>
<p>Піць гарэлку, крый божа,</p>
<p>У чужой дзе карчомцы,—</p>
<p>Хай п’е кожны, хто можа,</p>
<p>У сваёй толькі вёсцы,</p>
<p>Бо плаціць будзе пені»...</p>
<p>Гвалт, ратуйце, згубленне!</p>
<p>Чытай, што піша гэта!</p>
<p>Ці ж мужык прачытае?</p>
<p>Хоць далёка йшчэ лета,</p>
<p>На торг рэшткі збірае;</p>
<p>Аўса, жыта па чвэрці —</p>
<p>Злотых з дваццаць мо варта...</p>
<p>Мог ты піць да паўсмерці,—</p>
<p>Што ж? Якая там кварта!</p>
<p>Іцка торбы не надзене,</p>
<p>Хоць тут гвалты, згубленне.</p>
<p>Ну, вось рэшты, мой браце,</p>
<p>Я табе не дарую,—</p>
<p>Памагу з рову ўстаці</p>
<p>І ў карчомку скірую.</p>
<p>Гэй, устань! да кішэнькі</p>
<p>Глянуць дай, мой харошы!</p>
<p>Што, лайдак? Ні капейкі?</p>
<p>Нехта выцягнуў грошы!</p>
<p>Я ж к ім меў так хаценне.</p>
<p>Гвалт, ратуйце, згубленне!</p>
<p>Што ж рабіць? ну, прыгода!</p>
<p>От, змірым гэту справу;</p>
<p>Мне цябе ўжо і шкода,—</p>
<p>Хадзі, дам на заставу.</p>
<p>Янка, Янка, ты слабы!</p>
<p>Выпі з кварту і квіта;</p>
<p>Не спяшыся да бабы —</p>
<p>Яна дужа сярдзіта.</p>
<p>А ты выйдзеш з цярпення —</p>
<p>Будуць гвалты, згубленне.</p>
<p> </p>
<p> </p>
<h3><a id="chapter4"></a>IV. Вечар</h3>
<p>Папіўшы расінкі,</p>
<p>Кветкі прыснулі,—</p>
<p>Вясёлай дзянінкі</p>
<p>Кончацца гулі.</p>
<p> </p>
<p>Пакуль апынецца</p>
<p>За лесам сонца,</p>
<p>Як золатам льсніцца</p>
<p>Дзіўна ў ваконцах.</p>
<p> </p>
<p>Агонь блыснуў з хатак,</p>
<p>Ўсплыў дым кудзеляй...</p>
<p>Такі во канчатак</p>
<p>Нашай нядзелі.</p>
<p> </p>
<p>Жывёла пужліва</p>
<p>З поля пляцецца,</p>
<p>Пастыр жаласліва</p>
<p>Дзьме на жалейцы.</p>
<p> </p>
<p>Канькоў у пракосе</p>
<p>Чутна пагудка,</p>
<p>Кабета галосе</p>
<p>Пад крыжам жудка.</p>
<p> </p>
<p>На жаль не напрасны</p>
<p>Людзі глядзелі;</p>
<p>Балесны няшчаснай</p>
<p>Вечар нядзелі.</p>
<p> </p>
<p>*</p>
<p>А ўцеха не сходзіць,</p>
<p>Граюць на скрыпцы;</p>
<p>Па некім заводзяць</p>
<p>Звон у капліцы.</p>
<p> </p>
<p>Сягоння — мне, можа,</p>
<p>Заўтра — табе мо...</p>
<p>Гуляў ты, нябожа,</p>
<p>З рання з усема.—</p>
<p> </p>
<p>Пад вечар жа людзі</p>
<p>«Вечны» запелі.</p>
<p>Згадай, хто жыць будзе</p>
<p>Ў тую нядзелю?..</p>
<p> </p>
<p>1906</p>
<div class="endnote-block">
</div>
<!-- BOOK_END -->
<br/>
<hr/>


   Пераклад: <a href="http://knihi.com/Janka_Kupala/">Янка Купала</a>
<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>