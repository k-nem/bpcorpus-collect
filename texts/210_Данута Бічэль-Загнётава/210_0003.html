<div class="container">
<div class="book-utils">
<div id="qrcode"></div>
<a href="/Danuta_Bicel-Zahnietava/Zamiest_zapavietu.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Данута Бічэль-Загнетава -->
<!-- HEADER_FIELD CreationYear: 1986-1989? -->
<!-- HEADER_FIELD Edition: Бічэль-Загнетава, Д.I. А на Палессі :  Вершы і балады /  Данута Бічэль-Загнетава. -  Мн. :  Маст. літ., 1990.- с. 36-37 -->
<!-- HEADER_FIELD FirstPublicationYear: 1990 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1990 -->
<!-- HEADER_FIELD SectionAuthor: Вершы -->
<!-- HEADER_FIELD Source: Бічэль-Загнетава, Д.I. А на Палессі :  Вершы і балады /  Данута Бічэль-Загнетава. -  Мн. :  Маст. літ., 1990.- 158 с. -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Замест запавету -->
<!-- HEADER_FIELD Uploaded: 2011-06-15T10:03:00Z -->
<h2><a href="http://knihi.com/Danuta_Bicel-Zahnietava/">Данута Бічэль-Загнетава</a></h2>
<h2>Замест запавету</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Мы адбіваемся адно ў адным.</p>
<p>Ён пачынае шлях і я канчаю.</p>
<p>I клуначак расстанняў за плячамі.</p>
<p>Жыццёвы страх развеяўся, як дым.</p>
<p>А Стаська шчэ не ведае аб ім.</p>
<p> </p>
<p>Ён проста радасць давярае ножкам,</p>
<p>якія растапырвае знарок,</p>
<p>бо чаравік развязвае шнурок</p>
<p>і слізкі спод разгневаных дарог.</p>
<p>I зоркі ў пыл ссыпаюцца гарошкам.</p>
<p> </p>
<p>Даверна сашчапілі дзве рукі,</p>
<p>нібы спрадвеку, пойдзем нацянькі</p>
<p>мы поруч, хоць у розныя бакі.</p>
<p>Ён — немаўлятка, ды гаваркі.</p>
<p>Я прыслухаюся, мой час такі.</p>
<p> </p>
<p>Хачу яму пакінуць назаўжды</p>
<p>надзею, што мяне з жыццём злучае,—</p>
<p>ад любасці да ціхага адчаю</p>
<p>свет захаплення, прадоння чараў,</p>
<p>не даўшы ні пясчынкі глухаты.</p>
<p> </p>
<p>Любі, Стасюк, спрадвечную раку!</p>
<p>Натоліць смагу рыбцы і катку</p>
<p>і рытмы выб'е — Нёман, бы скакун.</p>
<p>З абрысамі барока і мадэрну</p>
<p>мне горад наш быў дзецюком няверным.</p>
<p>Сіл не шкадуй яму, не жабраку.</p>
<p> </p>
<p>Любі, Стасюк, людзей, і нават злых.</p>
<p>Малых, слабых. Яны не вінаваты,</p>
<p>што пакалечылі сябе аб страты,</p>
<p>не паважаюць сябе саміх.</p>
<p> </p>
<p>Любі, Стасюк, свой край,</p>
<p>хоць край — не рай.</p>
<p>Уклад дзядоў ніхто не перайначыць!</p>
<p>Старайся людзям працаю аддзячыць.</p>
<p>Быў у цябе дзядуля — не гультай.</p>
<p>Працуй, удалых рук не пакладай.</p>
<p> </p>
<p>I я свой шлях між працай завяршу:</p>
<p>грабельніца — на лузе стог вяршыла.</p>
<p>Краўчыха — з кужалю кашулі шыла.</p>
<p>Спалю дашчэнту і сваю душу.</p>
<p> </p>
<p>Не бойся адзіноты анідзе.</p>
<p>Не адзінокі ты — з табою продкі:</p>
<p>дружына Каліноўскага і Цёткі,</p>
<p>князь Усяслаў, празваны Чарадзей.</p>
<p>Пра іх штодзённа помні, не на ўгодкі.</p>
<p> </p>
<p>За рукі ўзяўшыся,</p>
<p>ты ўверх, я ўніз — хадзем.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: Бічэль-Загнетава, Д.I. А на Палессі :  Вершы і балады /  Данута Бічэль-Загнетава. -  Мн. :  Маст. літ., 1990.- 158 с.<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>