<div class="container">
<div class="book-utils">
<div id="qrcode"></div>
<a href="/Danuta_Bicel-Zahnietava/Viersatvorca_Simiaon_Polacki.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Данута Бічэль-Загнетава -->
<!-- HEADER_FIELD CreationYear: 1986-1989? -->
<!-- HEADER_FIELD Edition: Бічэль-Загнетава, Д.I. А на Палессі :  Вершы і балады /  Данута Бічэль-Загнетава. -  Мн. :  Маст. літ., 1990.- с. 97-98 -->
<!-- HEADER_FIELD FirstPublicationYear: 1990 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1990 -->
<!-- HEADER_FIELD SectionAuthor: Вершы -->
<!-- HEADER_FIELD Source: Бічэль-Загнетава, Д.I. А на Палессі :  Вершы і балады /  Данута Бічэль-Загнетава. -  Мн. :  Маст. літ., 1990.- 158 с. -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: Вершатворца Сімяон Полацкі -->
<!-- HEADER_FIELD Uploaded: 2011-06-15T10:01:00Z -->
<h2><a href="http://knihi.com/Danuta_Bicel-Zahnietava/">Данута Бічэль-Загнетава</a></h2>
<h2>Вершатворца Сімяон Полацкі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Жыў-быў паэт,</p>
<p>толькі слову-малітве адданы,</p>
<p>рупны настаўнік, манах,</p>
<p>міласэрдзем гарэў.</p>
<p>Музу епіскап Каліст</p>
<p>закаваў у кайданы.</p>
<p>Кінуў у замак.</p>
<p>Пасля перакінуў у хлеў.</p>
<p> </p>
<p>Меў той епіскап да палачан</p>
<p>як бы літасць,</p>
<p>пашкадаваў ён паэту ратуг і дабра.</p>
<p>Птушку-душу згаладнелую звабіла сытасць.</p>
<p>Не абмінуў ён спакусы ўцячы да цара.</p>
<p> </p>
<p>Жыў там пры царскіх палатах</p>
<p>амаль што ў раскошы.</p>
<p>Панегірычных напеваў шчэ Русь не пяе.</p>
<p>Ды палачане — муляры і кніганошы,</p>
<p>рыбы — віры,</p>
<p>птушкі ведаюць гнёзды свае.</p>
<p> </p>
<p>Як мог пакінуць свой горад,</p>
<p>што досвітак зорны!</p>
<p>Свет галубніцы захмарнай у манастыры!</p>
<p>Сціплы асветніцкі лёс памяняць на прыдворны!</p>
<p>Нават імя родны горад яму падарыў.</p>
<p> </p>
<p>Не прыгадала б у Полацку людным аб гэтым —</p>
<p>сэрца запоўнена шчырым сумоўем. Але</p>
<p>на бескарысця супынку сустрэла паэта —</p>
<p>тварам да неба на старадаўняй піле</p>
<p>зоркам іграў сваю песню, пакуль не паблеклі.</p>
<p>Прадзедаў шлях услаўляў малады беларус.</p>
<p>Шчэ не купілі за грошы ні людзі, ні ў пекле.</p>
<p>Але вакол аж кішэла ад розных спакус.</p>
<p> </p>
<p>Здраду бацькоўскаму слову, няславу пісьмёнаў</p>
<p>час літасцівы</p>
<p>і з ганьбай з душы не сатрэ.</p>
<p>Гэты, з пілой, адпакутуе за Сімяона…</p>
<p>Рукапіс вершаў на бацькавай мове згарэў.</p>
<p> </p>
<p>Вусны вякоў не залепіш маўчання пячаткай.</p>
<p>Рукапіс тлее. Сорам не тлее ў агні.</p>
<p>Продкаў віна ападзе на рамёны нашчадкаў</p>
<p>ганьбай і горам.</p>
<p>Не забывайма віны!</p>
<p> </p>
<p>Хіба Радзіма сама зберагаць нам павінна</p>
<p>у галубніцы пад месяцам годны пасад?</p>
<p>А за плячыма ўзыходзіць Францішак Скарына —</p>
<p>вечнага месяца ў даўнасць і прышласць пагляд.</p>
<p> </p>
<p>Звязаны з людствам пярэвіткай крэўнасці ў лёсе,</p>
<p>братняй крывёю і доляй — мы, крывічы.</p>
<p>Гонар паэту спаліцца паходняй на стосе</p>
<p>перад народам, песню яго пеючы.</p>
<div class="endnote-block">
</div>
<!-- BOOK_END -->
<br/>
<hr/>
<br/>
  
  Крыніца: Бічэль-Загнетава, Д.I. А на Палессі :  Вершы і балады /  Данута Бічэль-Загнетава. -  Мн. :  Маст. літ., 1990.- 158 с.<br/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>