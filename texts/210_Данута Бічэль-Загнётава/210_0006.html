<div class="container">
<div class="book-utils">
<div id="qrcode"></div>
<a href="/Danuta_Bicel-Zahnietava/Na_placy_piatli.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Данута Бічэль-Загнетава -->
<!-- HEADER_FIELD CreationYear: 1986-1989? -->
<!-- HEADER_FIELD Edition: Бічэль-Загнетава, Д.I. А на Палессі :  Вершы і балады /  Данута Бічэль-Загнетава. -  Мн. :  Маст. літ., 1990.- с. 39-40 -->
<!-- HEADER_FIELD FirstPublicationYear: 1990 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1990 -->
<!-- HEADER_FIELD SectionAuthor: Вершы -->
<!-- HEADER_FIELD StyleGenre: мастацкі/верш -->
<!-- HEADER_FIELD Title: На пляцы пятлі -->
<!-- HEADER_FIELD Uploaded: 2011-06-15T10:05:00Z -->
<h2><a href="http://knihi.com/Danuta_Bicel-Zahnietava/">Данута Бічэль-Загнетава</a></h2>
<h2>На пляцы пятлі</h2>
<div style="height: 3rem"></div>
<!-- TOC_BEGIN -->
<!-- TOC_END -->
<!-- BOOK_BEGIN -->
<p>Адна ў заснежаным да зніку краю,</p>
<p>забытая, няма ў мяне нікога.</p>
<p>Ёсць ты, Кастусь, і я цябе кахаю —</p>
<p>у сэрцы — несмяротнага, як Бога.</p>
<p> </p>
<p>Няпраўду кажуць, што цябе павесілі...</p>
<p>А дзе ж тады грудочак надмагільны?</p>
<p>Не сцерагуць засценкі, месты, весі.</p>
<p>Твой мужны дзень пятлі спаткаю ў Вільні.</p>
<p> </p>
<p>Збярэцца гурт адчайны, гаманкі,</p>
<p>як быццам бы з табой —</p>
<p>         інтэлігенты —</p>
<p>пакуль не сваякі, не інсургенты,</p>
<p>збіральнікі надзеі, дзецюкі.</p>
<p> </p>
<p>У дзецюкоў, сыноў сваіх паверу,</p>
<p>у тых, якія вырастуць яшчэ,</p>
<p>шчэ не вайстрылі прадзедаў сякеры,</p>
<p>ды працінаюць гастрыём вачэй.</p>
<p> </p>
<p>Абуджаных і са шляхоў не збітых</p>
<p>злучыць высокай доляй паспрабуй,</p>
<p>         Кастусь,</p>
<p>прачніся зноў, паўстань з нябыту,</p>
<p>вядзі нас на ахвярную сяўбу.</p>
<p> </p>
<p>Мужыцкай праўдаю загавары</p>
<p>да Беларусі ўсёй з высокіх моўніц!</p>
<p>У Жаннаў д'Арк змяні сучасных модніц.</p>
<p>Свабоды крылы простаюць вятры.</p>
<p> </p>
<p>Мы не адродкаў племя, мы — народ!</p>
<p>Узнімемся ў нябёсы гордым клінам!</p>
<p>Ускалыхнёмся сэрцам сакаліным.</p>
<p>Даволі наблукаліся ўразброд.</p>
<p> </p>
<p>З нядолі ўзнімем замчышчы, палі.</p>
<p>Скіруем думкі да бунтарскай працы.</p>
<p>У Вільні, на пятлі паўстанцкай пляцы,</p>
<p>клянёмся вырвацца з тваёй пятлі.</p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>