<div class="container">
<div class="book-utils">
<div id="qrcode"></div>
<a href="/Francisak_Bahusevic/Dudka_bielaruskaja.epub">epub</a>
<div> </div>
<div style="vertical-align: middle">
<label class="switch">
<input id="dictSwitch" type="checkbox"/>
<span class="slider round"></span>
</label>
</div>
<div id="nodictLabel">Падключыць<br/>слоўнікі</div>
<div id="dictLabel" style="display: none">Націскайце на<br/>словы ў тэксце</div>
</div>
<!-- HEADER_FIELD Authors: Францішак Багушэвіч -->
<!-- HEADER_FIELD CreationYear: 1886-1891? -->
<!-- HEADER_FIELD Edition: Багушэвіч Ф. Творы / Францішак Багушэвіч ; [укладанне, прадмова Я. Янушкевіча ; каментарыі У. Cодаля, Я. Янушкевiча; мастак Г. Хiнка-Янушкевiч]. - Мінск : Мастацкая літаратура, 1991. - 308 с. -->
<!-- HEADER_FIELD FirstPublicationYear: 1891 -->
<!-- HEADER_FIELD Pravapis: A1957 -->
<!-- HEADER_FIELD PublicationYear: 1991 -->
<!-- HEADER_FIELD SectionAuthor: Зборнікі -->
<!-- HEADER_FIELD StyleGenre: іншыя -->
<!-- HEADER_FIELD Title: Дудка беларуская -->
<!-- HEADER_FIELD Title2: Зборнік -->
<!-- HEADER_FIELD Uploaded: 2011-06-16T08:00:00Z -->
<h2><a href="http://knihi.com/Francisak_Bahusevic/">Францішак Багушэвіч</a></h2>
<h2>Дудка беларуская</h2>
<h2 class="title2">Зборнік</h2>
<div style="height: 3rem"></div>
<!-- TOC_BEGIN -->
<a href="#chapter1">Прадмова</a><br/>
<a href="#chapter2">Мая дудка</a><br/>
<a href="#chapter3">Дурны мужык, як варона</a><br/>
<a href="#chapter4">Як праўды шукаюць</a><br/>
<a href="#chapter5">У судзе</a><br/>
<a href="#chapter6">Воўк і авечка</a><br/>
<a href="#chapter7">Мая хата</a><br/>
<a href="#chapter8">Праўда</a><br/>
<a href="#chapter9">Здарэнне</a><br/>
<a href="#chapter10">Немец</a><br/>
<a href="#chapter11">Думка</a><br/>
<a href="#chapter12">З кірмашу</a><br/>
<a href="#chapter13">Падарожныя жыды</a><br/>
<a href="#chapter14">Хрэсьбіны Мацюка</a><br/>
<a href="#chapter15">Бог не роўна дзеле</a><br/>
<a href="#chapter16">Хцівец і скарб на святога Яна</a><br/>
<a href="#chapter17">Гдзе чорт не можа, там бабу пашле</a><br/>
<a href="#chapter18">Кепска будзе!</a><br/>
<a href="#chapter19">У астрозе</a><br/>
<a href="#chapter20">Быў у чысцы!</a><br/>
<br/><br/>
<!-- TOC_END -->
<!-- BOOK_BEGIN -->
<h3><a id="chapter1"></a>Прадмова</h3>
<p> </p>
<p>Братцы мілыя, дзеці Зямлі-маткі маей! Вам афяруючы працу сваю, мушу з вамі пагаварыць трохі аб нашай долі-нядолі, аб нашай бацькавай спрадвечнай мове, каторую мы самі, да і не адны мы, а ўсе людзі цёмныя «мужыцкай» завуць, а завецца яна «беларускай». Я сам калісь думаў, што мова наша - «мужыцкая» мова, і толькі таго! Але, паздароў Божа добрых людцоў, як навучылі мяне чытаць-пісаць, з той пары я шмат гдзе быў, шмат чаго відзеў і чытаў: і праканаўся, што мова нашая ёсць такая ж людская і панская, як і французская, альбо нямецкая, альбо і іншая якая. Чытаў я ці мала старых папераў, па дзвесце, па трыста гадоў таму пісаных у нашай зямлі і пісаных вялікімі панамі а нашай мовай чысцюсенькай, як бы вот цяпер пісалася. Увідзеўшы гэта, я часта думаў: Божа ж мой, Божа! Што ж мы за такія бяздольныя? Якаясь маленькая Булгарыя - са жменя таго народу, - якіясьці Харваты, Чэхі, Маларосы і другія пабратымцы нашыя і ружны чужы зброд, жыды маюць па-свайму пісаныя і друкованыя ксёнжачкі і газэты, і набожныя, і смешныя, і слёзныя, і гісторыйкі, і баячкі; і дзеткі іх чытаюць так, як і гавораць, а ў нас як бы захацеў цыдулку ці да бацькі лісток напісаць па-свойму, дык, можа б, і ў сваёй вёсцы людзі сказалі, што «піша па-мужыцку», і як дурня абсмяялі б! А можа, і спраўды наша мова такая, што ёю нічога добрага ні сказаць, ні напісаць не можна? Ой, не! Наша мова для нас святая, бо яна нам ад Бога даная, як і другім добрым людцам, і гаворым жа мы ёю шмат і добрага, але так ужо мы самі пусцілі яе на здзек, не раўнуючы, як і паны вялікія ахотней гавораць па-французску, як па-свойму. Нас жа не жменька, а з шэсць мільёнаў - больш і шмат больш, не раўнуючы, як жыдоў, напрыклад, або татар, ці армян, а пакажы ж, ваша, хоць адну ксёнжачку ці аб гаспадарцы, ці так аб жыцці нашым, каб па-нашаму?</p>
<p>Ці ж ужо нам канечне толькі на чужой мове чытаць і пісаць можна? Яно добра, а навет і трэба знаць суседзкую мову, але наперш трэба знаць сваю. Перадумаўшы ўсё гэта, я, братцы, адважыўся напісаць для вас сякія-такія вершыкі: хто іх спадабае, таму дзякуй! А хто падумае лепш і больш напісаць, таму чэсць вечная і ад жывых людзей, і ад бацькавых касцей! А пісаць ёсць шмат чаго!</p>
<p>Спрадвеку, як наша зямелька з Літвой злучылася, як і з Польшчай з'ядналася дабравольна, дык усе яе «Бяларусяй» звалі, і недарма ж гэта! Не вялікая, не малая, не чырвоная, не чорная яна была, а белая, чыстая; нікога не біла, не падбівала, толькі баранілася.</p>
<p>Шмат было такіх народаў, што страцілі наперш мову сваю, так як той чалавек прад скананнем, катораму мову займе, а потым і зусім замёрлі. Не пакідайце ж мовы нашай беларускай, каб не ўмёрлі! Пазнаюць людзей ці па гаворцы, ці па адзежы, хто якую носе; ото ж гаворка, язык і ёсць адзежа душы.</p>
<p>Ужо больш як пяцьсот гадоў таму, да панавання князя Вітэнэса на Літве, Беларусія разам з Літвой баранілася ад крыжацкіх напасці, і шмат местаў, як Полацк, прызнавалі над сабой панаванне князёў Літоўскіх, а после Вітэнэса Літоўскі князь Гядымін злучыў зусім Беларусію з Літвой у адно сільнае каралеўства і адваяваў шмат зямлі ад крыжакоў і ад другіх суседаў. Літва пяцьсот дваццаць гадоў таму назад ужо была ад Балтыцкага мора ўдоўжкі аж да Чорнага, ад Дняпра і Днястра-ракі да Нёмна; ад Каменьца места аж да Вязьмы - у сярэдзіне Вялікаросіі; ад Дынабурга і за Крамяньчук, а ў сярэдзіне Літвы, як тое зярно ў гарэху, была наша зямліца - Беларусь! Можа, хто спытае: гдзе ж цяпер Беларусь? Там, братцы, яна, гдзе наша мова жывець: яна ад Вільні да Мазыра, ад Вітэбска за малым не да Чарнігава, гдзе Гродна, Міньск, Магілёў, Вільня і шмат мястэчкаў і вёсак...</p>
<p> </p>
<p class="sign"><i>Мацей Бурачок</i></p>
<p> </p>
<p> </p>
<h3><a id="chapter2"></a>Мая дудка</h3>
<p> </p>
<p>Эх, скручу я дудку!</p>
<p>Такое зайграю,</p>
<p>Што ўсім будзе чутка</p>
<p>Ад краю да краю!</p>
<p>Ой! то будзе гранне,</p>
<p>Як на павітанне</p>
<p>І як на васэле,</p>
<p>Нядоўга тыкеле*:</p>
<p>Прэндка скончу песні...</p>
<p>Покі дудка трэсне,</p>
<p>Ці паглохнуць людзі,</p>
<p>Ці высахнуць грудзі,</p>
<p>Сілы надарвуцца</p>
<p>На радаснай дудца,</p>
<p>І выцякуць слёзы</p>
<p>На сухія лозы...</p>
<p>Выйдзе душа парай,</p>
<p>Падымецца з хмарай,</p>
<p>Туманом па рэчца</p>
<p>Расой разліецца,</p>
<p>Каласочкі зрося,</p>
<p>Каб жыта ўдалося,</p>
<p>А хлеб з'ядуць людзе,</p>
<p>І зноў сляза будзе.</p>
<p>Ну, дык грай жа, дудка,</p>
<p>Каб жа была чутка,</p>
<p>Каб аж вушы драла;</p>
<p>Каб ты так іграла,</p>
<p>Каб зямля скакала!</p>
<p>Заграй так васола,</p>
<p>Каб усе у кола,</p>
<p>Узяўшыся ў бокі,</p>
<p>Ды пайшлі у скокі,</p>
<p>Як віхор у полю -</p>
<p>Аж выючы з болю,</p>
<p>Каб аж рагаталі,</p>
<p>А усё скакалі...</p>
<p>Каб скакалі горы,</p>
<p>Як фаля на моры,</p>
<p>Як паны на балі, -</p>
<p>Каб вот як скакалі!</p>
<p>Каб аж пыл курыўся,</p>
<p>Каб свет заваліўся</p>
<p>Ды усё круціўся,</p>
<p>Як у нашага брата</p>
<p>У п'янога хата...</p>
<p>          Га! чаму ж не граеш?</p>
<p>Хіба ты не знаеш,</p>
<p>Не ведаеш хіба,</p>
<p>Што, як тая рыба</p>
<p>Ды на лёдзе б'ецца,</p>
<p>Так вот я, здаецца,</p>
<p>Сорак гадоў б'юся,</p>
<p>Ніяк не звярнуся,</p>
<p>Ніяк не натраплю</p>
<p>Вадзіцы хоць каплю,</p>
<p>Ды такой вадзіцы,</p>
<p>Ды з такой крыніцы,</p>
<p>Што як хто нап'ецца,</p>
<p>Дык вольным стаецца.</p>
<p>Грай, васола ж грай</p>
<p>Альбо долю дай!..</p>
<p> </p>
<p>. . . . . . . . . . . . . . . . . . .</p>
<p> </p>
<p>. . . . . . . . . . . . . . . . . . .</p>
<p> </p>
<p>Енчыш безумолку!</p>
<p>Не, не будзе толку!</p>
<p>Кіну ж дудку тую,</p>
<p>А зраблю другую,</p>
<p>          Цяпер зраблю дудку</p>
<p>Ад жалю, ад смутку,</p>
<p>Га! зраблю ж другую,</p>
<p>Жалейку смутную, -</p>
<p>Ды каб так заграла,</p>
<p>Каб зямля стагнала,</p>
<p>От каб як заграла:</p>
<p>Каб слязьмі прабрала,</p>
<p>Каб аж было жудка,</p>
<p>От то мая дудка!..</p>
<p>Вот зрабіў такую!</p>
<p>Дай жа папрабую...</p>
<p>          Ну, дык грай жа, грай жа,</p>
<p>Усё спамінай жа...</p>
<p>Штодзень і штоночы</p>
<p>Плач, як мае вочы,</p>
<p>Над народу доляй,</p>
<p>І плач штораз болей.</p>
<p>Плач так да астатка,</p>
<p>Галасі, як матка,</p>
<p>Хаваючы дзеці,</p>
<p>Дзень, другі і трэці</p>
<p>Іграй слёзным тонам</p>
<p>Над народу сконам!</p>
<p>Каб ты так іграла,</p>
<p>Каб немарасць брала.</p>
<p>Як слязы не стане,</p>
<p>Заціхне ігранне, -</p>
<p>Кінь наўкола вокам,</p>
<p>Дык крывавым сокам -</p>
<p>Не слязой - заплачыш,</p>
<p>Як усё абачыш.</p>
<p>Як крыві не стане,</p>
<p>Тагды кончу гранне!</p>
<p> </p>
<p> </p>
<h3><a id="chapter3"></a>Дурны мужык, як варона</h3>
<p> </p>
<p>Весь свет кажыць, б'ець у звона:</p>
<p>«Дурны мужык, як варона!»</p>
<p>Гэта тыкі справядліва:</p>
<p>Ён дурнейшы ад вароны,</p>
<p>І не дзіва - было б дзіва,</p>
<p>Каб мужык ды быў вучоны.</p>
<p>          Дык крычыце ж, біце ў звона:</p>
<p>          Дурны мужык, як варона!</p>
<p>Да навукі ён не браўся,</p>
<p>Закасіўся, заараўся;</p>
<p>Дурнем умрэ, як радзіўся,</p>
<p>Сам сабой дурным зрабіўся,</p>
<p>Ведама, мужык - хамула -</p>
<p>Ад навукі адвярнула!</p>
<p>          Дык крычыце ж, біце ў звона:</p>
<p>          Дурны мужык, як варона!</p>
<p>Ці ж не дурань мужык гэта:</p>
<p>Гарэ, сее усё лета,</p>
<p>А як прыйдуцца дажынкі,</p>
<p>Няма збожжа ні асьмінкі,</p>
<p>А даждаўшы на Каляды,</p>
<p>Мужыкі мякінцы рады.</p>
<p>          Дык крычыце ж, біце ў звона:</p>
<p>          Дурны мужык, як варона!</p>
<p>Усю зіму возам цягне</p>
<p>Да вакзалу ружнэ збожжа,</p>
<p>Ногі змерзнуць, сам засмягне,</p>
<p>А на хлеб кажух заложа,</p>
<p>Каб дажыць як да крапівы,</p>
<p>Абы ў поле выйшаў жывы.</p>
<p>          Дык крычыце ж, біце ў звона:</p>
<p>          Дурны мужык, як варона!</p>
<p>Ад Пятра і да Якуба*</p>
<p>Ён касой махаў ад рання:</p>
<p>Наклаў стагоў, людзям - люба,</p>
<p>Ў хаце ж сена - анізвання;</p>
<p>Равець з голаду скаціна,</p>
<p>Хоць кінь, бяжы за вачыма!</p>
<p>          Дык крычыце ж, біце ў звона:</p>
<p>          Дурны мужык, як варона!</p>
<p>Глядзі, касцёл аж да неба,</p>
<p>Воласць бляхамі пакрыта!</p>
<p>Срэбрам скрые, калі трэба,</p>
<p>Бо за гэта яго біта,</p>
<p>А сам жывець ў мокрай яме,</p>
<p>Дзверы заткнуў анучамі!</p>
<p>          Дык крычыце ж, біце ў звона:</p>
<p>          Дурны мужык, як варона!</p>
<p>З камаровы нос сякерку</p>
<p>Сцісне, крэкне, замахае, -</p>
<p>Зробе пушчу, як талерку,</p>
<p>Свет дрывамі закідае!</p>
<p>А у хаце - зварыць страву,</p>
<p>Пашчапае стару лаву!</p>
<p>          Дык крычыце ж, біце ў звона:</p>
<p>          Дурны мужык, як варона!</p>
<p>Глядзі! горы паразрыты,</p>
<p>А чугункай свет абвіты:</p>
<p>Ўсё з мужыцкай цяжкай працы,</p>
<p>Усе едуць у палацы;</p>
<p>Ў мужыка ж няма білета!</p>
<p>Ці ж не дурань мужык гэта?</p>
<p>          Дык крычыце ж, біце ў звона:</p>
<p>          Дурны мужык, як варона!</p>
<p> </p>
<p> </p>
<h3><a id="chapter4"></a>Як праўды шукаюць</h3>
<p> </p>
<p>Як простая праўда згінула у свеце,</p>
<p>Дык праўды і з свечкай шукаюць,</p>
<p>І золатам маняць, і людзей склікаюць,</p>
<p>І Бога цалуюць, - а ўсё-такі прэце*,</p>
<p>Як камень у воду, так праўда прапала!</p>
<p>Судоў нарабілі, начальстваў ці мала:</p>
<p>Пасрэднік і воласць, сынод і санаты,</p>
<p>Прысуцтва і вокруг, управы, палаты.</p>
<p>А найбольш міравых, участковых і з'ездаў,</p>
<p>Што ў полі камення, што гвездаў*!</p>
<p>Затое ж жыццё цяпер труднае стала,</p>
<p>У сведкі улезці, ні села - ні пала,</p>
<p>Ад суду да суду праз лета цягацца</p>
<p>Так лёгка, што навет не трэба старацца!</p>
<p> </p>
<p>Раз еду я ў Вільню адведаць сынка,</p>
<p>Ажно пры дарозе пасецца кабыла,</p>
<p>Стаіць чалавек якісь ля млынка,</p>
<p>За млынам сука там брахала ці выла,</p>
<p>І гдзесьці «ратуйце» крычала кабета,</p>
<p>А мостам ляцела якаясь карэта.</p>
<p>І што ж тут такое было? Мне здаецца:</p>
<p>Хто едзе, хто вые, хто, можа, смяецца...</p>
<p>(А мельнік стаяў у дзвярах і смяяўся.</p>
<p>Чаго ён смяецца? - дык я ж не пытаўся!)</p>
<p>Мінуўшы я млын той, еду ўжо лесам, -</p>
<p>Ляжыць чалавек пад кустом ля дарогі</p>
<p>Без шапкі і босы, так шталтам убогі*;</p>
<p>Але я еду з сваім інтарэсам,</p>
<p>Мне няма дзела больш ні да кога;</p>
<p>Ляжачага ж люду усюды ёсць многа!</p>
<p>Я аглянуўся, аж гоніцца хтосьці,</p>
<p>Кліча: «Пастой жа для Боскай мілосці!..»</p>
<p>Стаў я, чакаю, аж ён і пытае:</p>
<p>Хто я, адкуль ёсць і хто мяне знае?</p>
<p>І кажа вярнуцца мне аж да млыну,</p>
<p>Сведкам ураднік зве на гадзіну.</p>
<p>Вярнуўся, гляджу, аж карэта у рэчцы,</p>
<p>Мельнік цяпер ужо не смяецца,</p>
<p>Кабылу сотнік цягне да стану,</p>
<p>Цырулік* кроў кінуў абмокшаму пану,</p>
<p>Дзюра на мосце так, як на хату,</p>
<p>Два хлопцы ловяць сучку кудлату;</p>
<p>Баба стаіць у парванай спаднічцы,</p>
<p>І кроў ёй цячэ па руцэ і па лытцы.</p>
<p>Вязуць і труп той зараз на возе,</p>
<p>Што я то відзеў, лежачы пры дарозе.</p>
<p>Пытаецца ратнік* мяне ды за сведка:</p>
<p>Ці мельнік цкаваў, ці крычала кабетка?</p>
<p>Ці сучка парвала? А сучку ці білі?</p>
<p>Ці відзеў, што ў мосце масціны пагнілі?</p>
<p>Ці відзеў, як мельнік смяяўся?</p>
<p>Як пан з фурманом у карэце купаўся?</p>
<p>Як фурман ўтануў, а як пан ратаваўся?</p>
<p>Як злодзей цікаўся з-пад млыну да коні?</p>
<p>Як свіснуў кабылу і ляцеў на Рыконі*?</p>
<p>Ці знаю, хто то забіты валяўся?</p>
<p>І кім забіты, ды каб я прызнаўся,</p>
<p>Ці не я яго вёз ды после уклаў?</p>
<p>Можа, меў грошы, можа, я іх забраў?</p>
<p>(І дух мне заняў, сказаць слова не мог!</p>
<p>Вот напасць на мяне, чысты крыж паслаў Бог!)</p>
<p>Чаму я не хацеў ратаваць фурмана?</p>
<p>Чаму майстра таго не лавіў ля млына?</p>
<p>Чаму сучкі ад бабы куслівай не гнаў?</p>
<p>Чаго я ўцякаў, што ледзь соцкі нагнаў?..</p>
<p>Пратрымаў ён мяне цэлы дзень.</p>
<p>А бадай ты прапаў! Яшчэ даў я рубель,</p>
<p>Ён так спрытна яго запусціў у кішэнь.</p>
<p>Я паехаў сабе! Аж у восем нядзель</p>
<p>Соцкі прэць мне павестак і шмат:</p>
<p>Ў першай сведкам - як мельнік цкаваў,</p>
<p>Ў другой сведкам - што мост без прыгат*,</p>
<p>Ў трэцяй сведкам - як коні хтось краў,</p>
<p>Ў чвартай сведкам - як пан заваліўся,</p>
<p>Як выплыў наверх, а фурман як заліўся,</p>
<p>Ў пёнтай сведкам - што труп пры дарозе</p>
<p>Быў убіты, а двое людзей уцякалі,</p>
<p>І што я даганяў тых людзей ды на возе,</p>
<p>А яны праз ламы* удваіх паскакалі!</p>
<p>Аж на шостай ужо дык я стаў вінават,</p>
<p>Што ратунку не даў, як карэта плыла.</p>
<p>Як я стаў па павестках хадзіць ад Каляд,</p>
<p>Дык асеўся якраз, як Пакрова* была!..</p>
<p>І не сеяў, не жаў, не касіў сенажаць,</p>
<p>У арэнду аддаў, бо не мог дадзяржаць.</p>
<p>І што меў, то прадаў, пераеў,</p>
<p>Па судах агалеў, як шэсць разы згарэў;</p>
<p>І ў казе* адсядзеў нядзель шэсць,</p>
<p>За няяўку плаціў, можа, трэйчы і штраф.</p>
<p>Як на тое ж і праўда схавалася гдзесьць,</p>
<p>А шукаўшы яе, і мне здарыўся траф*.</p>
<p> </p>
<p> </p>
<h3><a id="chapter5"></a>У судзе</h3>
<p> </p>
<p>Давялося ж і мне быць на велькім судзе,</p>
<p>На акружным судзе, гдзе усе ў грамадзе:</p>
<p>Мужыкі і паны, маскалі і жыды,</p>
<p>Хто у чым, як папаў, - ўсё туды ды туды.</p>
<p>Тут кажух, і шынэль, і бурнос, лапсардак,</p>
<p>І сурдут, і мундзер... а адзін быў і храк</p>
<p>(Так як куртка з хвастом), і брадзяжка* была...</p>
<p>Прыйшлі ўсе, і Пантурчыха навет прыйшла...</p>
<p>Быў тут ксёндз, быў і поп, быў і рабін жыдоў,</p>
<p>Толькі наш аліндар*, той чагось не прыйшоў.</p>
<p>Самы суд за шырокі сеў стол ўпяцярох,</p>
<p>Шосты ходзе сабе, - ўсе ў залатых каўнярох*,</p>
<p>Як дукат на дукат, так на іх зіхаціць.</p>
<p>(Каб я быў так багат - не хацеў бы судзіць.)</p>
<p>Па аднэй старане душ чтарнасця сядзіць,</p>
<p>Па другой - арыштант, той, што будуць судзіць,</p>
<p>А прад ім - без палы, толькі хвосцік вісеў -</p>
<p>Адвакат, што то меў бараніць, той сядзеў.</p>
<p>Арыштантам тым быў наш Пятрук Пантурок,</p>
<p>Што у пушчы гдзесь меў патайны браварок.</p>
<p>А акцызнік* Яськоў браў з яго кубана*,</p>
<p>Дый данёс, дый злавіў, як той воўк барана.</p>
<p>І акцызнік той быў, прысягаўся і ён,</p>
<p>Як яму хтось данёс, як сачыў ён пяць дзён,</p>
<p>Як кацёл там кіпеў, як гдзе брага была,</p>
<p>Як Пятрук не паспеў уцячы ад катла...</p>
<p>А брахаў дык брахаў і сябе ўсё хваліў,</p>
<p>А таго ж не сказаў, як Пантурку даіў.</p>
<p>Потым нас па адным сталі ў суд выклікаць.</p>
<p>Прысягаўшы на тым, трэба ж праўду казаць!</p>
<p>Тут пытаюць мяне, а тут жаль Петрука;</p>
<p>І мая ж у яго там прапала мука,</p>
<p>І я думаў сабе выгнаць водкі з вядро</p>
<p>На васэле дачкі (вот было бы дабро),</p>
<p>Ды завёз Петруку дзве асьміны мукі,</p>
<p>Дык якраз на той час наляцелі ж «крукі»,</p>
<p>Ды мяне ж павялі у той лес панятым,</p>
<p>Каб ім дна не было і акцызнікам тым!</p>
<p>Як спыталіся ўсіх, - прачыталі той «а х»,</p>
<p>Што злавіўся Пятрук (а набрэхана ж - страх).</p>
<p>Там такое стаіць, што і ў думцы няма:</p>
<p>Паравік, змеявік і якаясь шляма*...</p>
<p>Прачыталі ото і яшчэ там папер;</p>
<p>Пагляджу ж, кажу я, што-то будзе цяпер?</p>
<p>Прасцідацель сказаў: «Пяць мінут перарыў!»</p>
<p>І ў каморку шмыгнуў, толькі ксёнжку закрыў.</p>
<p>І усе паднялісь і пайшлі хто куды;</p>
<p>Я застаўся сядзець, усё роўна з нуды.</p>
<p>Як вярнуліся зноў, дык адзін той устаў,</p>
<p>Што сядзеў на канцы і найболей пытаў;</p>
<p>Паглядзеў на усіх, як узяўся за стол,</p>
<p>Як зачаў ён крычаць: «Прытакол, прытакол!»</p>
<p>І казну спамінаў, і трубу, і кацёл,</p>
<p>І муку, і мяшок... ды усё - «прытакол!».</p>
<p>Я сяджу і дрыжу, каб мяне не назваў;</p>
<p>Калі - бразць! і я тут! - А бадай ты прапаў!..</p>
<p>Але хвале мяне, справядлівым заве,</p>
<p>На Пантурку ж зіркне, - як скаціна, раве:</p>
<p>«Вінават, вінават, няхай плаце казне,</p>
<p>І ў турму, і ў Сібір!» - і яшчэ кудысь пхне...</p>
<p>Гаварыў, гаварыў, ажно піць захацеў,</p>
<p>Так, як бульбу, Пятра пасаліўшы ды з'еў.</p>
<p>А сказаць бы, за што? - За сваё за дабро.</p>
<p>Чалавек захацеў зрабіць водкі з вядро;</p>
<p>Што за наўда* яму, каб ён свету не знаў,</p>
<p>Ці Пантурка з'еў блін, ці гарэлкі нагнаў?</p>
<p>Потым стаў вылічаць свае страты акцыз:</p>
<p>Той дык так бы зубамі Пантурку загрыз!</p>
<p>Налічаў, налічаў - і двайну і трайну,</p>
<p>Як шынкар у карчме тваю чарку адну.</p>
<p>І начынне забраць, і худобу прадаць,</p>
<p>Што ў казну, то ў казну, і яшчэ камусь даць,</p>
<p>Тысяч тры там, ці што, налічыў ён пяні.</p>
<p>(У Пятра ж каб хоць грош, не то што, ў кішані.</p>
<p>Смачны жабе гарэх, да зубоў Бог не даў -</p>
<p>Каб акцыз тое меў, што ў Пантуркі забраў;</p>
<p>Дзве казы прадалі, ды сярмягу, ды воз,</p>
<p>І то брат адкупіў, а назаўтра адвёз.)</p>
<p>Аж не сцярпеў той пан, што у куртцы сядзеў;</p>
<p>Петруку штось сказаў, акуляры надзеў.</p>
<p>Калі ж крыкне-зыкне, аж затросся той суд.</p>
<p>«Гдзе тут, - кажа, - віна, чым Пятрук вінен тут?</p>
<p>Што скацінку карміў працаваным дабром,</p>
<p>Насіў брагу з двара на насідлах вядром?</p>
<p>Тут турму, тут і штраф для акцыза схаваць...»</p>
<p>Як зачаў гаварыць, як зачаў бедаваць,</p>
<p>Дык Пятрук і не гнаў, і у лесе не быў,</p>
<p>А то я вінават, я сам гнаў, і падбіў,</p>
<p>І данёс на яго... Вінават я увесь!</p>
<p>А бадай ты прапаў, а бадай цябе рэзь!</p>
<p>Як ката дагары, так ён дзела скруціў:</p>
<p>На мяне набрахаў, Пантурка зашчыціў.</p>
<p>Я гляджу, што тут куц, - прападу, як сука,</p>
<p>Бо мяшок тыкі мой, ды мая ж і мука!..</p>
<p>Калі дзверы «скрыпель»,</p>
<p>                                   а я - «шусць» праз людзей,</p>
<p>Ды на двор, ды ў карчму, да кабылы бардзей;</p>
<p>Прыляцеў аж у дом, бурачкоў трохі з'еў,</p>
<p>Сказаў жонцы: «Маўчы ж!» Сам у лес паляцеў:</p>
<p>На тым мейсцы, гдзе быў браварок Пантурка,</p>
<p>Дай садзіць дзераўца, аж самлела рука.</p>
<p>Сцежку мохам заклаў і след той так закрыў,</p>
<p>Што ніхто б не пазнаў, гдзе і бровар, ці быў.</p>
<p>Ды ізноў аж на суд, а суда ўжо няма,</p>
<p>Толькі плача, клянець Пантурчыха сама.</p>
<p>Пантурка адвялі-тыкі зараз ў астрог;</p>
<p>Той куртаты зашчыт, як кадзідла, памог.</p>
<p>Я ж якосьць уцалеў ад суда на той час.</p>
<p>Каб жа Бог не давёў на той суд другі раз!</p>
<p> </p>
<p> </p>
<h3><a id="chapter6"></a>Воўк і авечка</h3>
<p> </p>
<p>Злавіў воўк ягнятка</p>
<p>І панёс жывое!</p>
<p>Плачуць сын і матка,</p>
<p>Як бабры, абое.</p>
<p>Воўк над маткай злітаваўся,</p>
<p>Як які аконам,</p>
<p>У аўчынку перабраўся</p>
<p>Ды ідзець з паклонам.</p>
<p>«Прыйшоў, - кажа, - я здалёчку</p>
<p>Расказаць пані авечца</p>
<p>Добру вестку аб сыночку, -</p>
<p>Як яму цяпер жывецца.</p>
<p>Не пазнала б ты ніколі,</p>
<p>Такі стаў дасужы</p>
<p>І жывець сабе на волі,</p>
<p>Без бяды, без нужы.</p>
<p>Зубы выраслі з клыкамі,</p>
<p>І адпалі рожкі,</p>
<p>Ножкі цяпер з пазурамі,</p>
<p>Хвост даўжэйшы трошкі.</p>
<p>І ўжо воўка не баіцца,</p>
<p>Ў хлеў ніхто не гоне;</p>
<p>Мае чым абараніцца</p>
<p>І другіх бароне!</p>
<p>Прыйдзі, імасць, да нас ў госці,</p>
<p>Справім сабе вечарынку:</p>
<p>Будзе мяса, будуць косці,</p>
<p>Будзем есць без адпачынку!»</p>
<p>«Дзякуй, дзякуй, ягамосці,</p>
<p>За весці такія!</p>
<p>Няхай прыйдзе сын у госці,</p>
<p>Пагляджу, ці вые?</p>
<p>Бо, кажуць, меж вамі</p>
<p>Трэба выць ваўкамі.</p>
<p>Я ж па-воўчу не умею</p>
<p>Ні выць, ні есці, ні лгаць.</p>
<p>Ды скінь скурку, дабрадзею,</p>
<p>Бо зубкі відаць».</p>
<p> </p>
<p>І авечка, хоць дурная,</p>
<p>А воўка ж пазнае!</p>
<p> </p>
<p> </p>
<h3><a id="chapter7"></a>Мая хата</h3>
<p> </p>
<p>Бедна ж мая хатка расселася з краю,</p>
<p>Меж пяскоў, каменняў, ля самага гаю,</p>
<p>Ля самага бору, на беражку лесу;</p>
<p>Ніхто тут не трафе, хоць бы з інтарэсу.</p>
<p>Як няма гарэлкі, няма куска хлеба,</p>
<p>Дык які ж інтэрас, каму сюды трэба?</p>
<p>Да хоць няма хлеба, жабраваць не буду,</p>
<p>Пражыву як-кольвек ад працы, ад труду!</p>
<p> </p>
<p>Кепска ж мая хатка, падваліна згніла,</p>
<p>І дымна, і зімна, а мне яна міла;</p>
<p>Не буду мяняцца хоць бы і на замкі, -</p>
<p>Калок свой мілейшы, як чужыя клямкі.</p>
<p>На страсе мох вырас, на маху бярозка.</p>
<p>Мільшая мне хатка, як чужая вёска.</p>
<p> </p>
<p>Сваталі ж мне ў прыймы у новую хату,</p>
<p>На зямлю ражайну і дзеўку багату;</p>
<p>Буду жыць, казалі, як які пасэсар*,</p>
<p>Ездзіць парай коні, як сам пан асэсар*;</p>
<p>Да мне даражэйшы вугал гэты гнілы,</p>
<p>Камень пры дарозе, пясок ля магілы,</p>
<p>Як чужое поле, як дом мураваны! -</p>
<p>Не аддам за сурдут каптан свой падраны.</p>
<p> </p>
<p>Клікалі ж у госці і клічуць суседзі -</p>
<p>Не пайду, не трэба, бо, кажуць, заедзі</p>
<p>Ад чужога хлеба губы абсядаюць,</p>
<p>Што чужога прагнуць, то сваё кідаюць.</p>
<p>Я не кіну хаты, хоць вы мяне рэжце,</p>
<p>Не пайду да вас я, хіба у арэшце.</p>
<p>А хоць сілай навет адарвалі б з дому,</p>
<p>Калісьці вярнуўся б, як мядзведзь да лому.</p>
<p> </p>
<p>Заваліцца й хата, зарастуць пакосы,</p>
<p>Усё б я вярнуўся, хоць голы да босы!</p>
<p>Насек бы бярвенняў, нацягаў бы моху,</p>
<p>Зноў бы склеціў хату як-кольвек патроху,</p>
<p>Зрабіў бы камору, выкаваў бы жорны, -</p>
<p>Усё ж свой хлеб еў бы, хоць бы сабе чорны!</p>
<p>Ну дык жа адстаньце, нашто я вам трэба:</p>
<p>Ці каб ваш хлеб есці, ці рабіць вам хлеба?</p>
<p> </p>
<p> </p>
<h3><a id="chapter8"></a>Праўда</h3>
<p> </p>
<p>                                        Ой, цяжка ж, цяжка,</p>
<p>                                        Не сярмяжка цяжка,</p>
<p>                                        Але з гэтай доляй,</p>
<p>                                        А ўсё штораз болей!</p>
<p> </p>
<p>Ох, цяжкая ж доля! От так бы, здаецца,</p>
<p>Скрозь зямлю прапаў бы б ці ў слёзы б разліўся!</p>
<p>Ці мне жыць на свеце, ці мне куды дзецца?</p>
<p>Ой, Божа ж мой, Божа, нашто ж я радзіўся?!</p>
<p>Ой, нашто ж мне дана тая мая мова,</p>
<p>Як я не умею сказаць тое слова,</p>
<p>Каб яго пачулі, каб яго пазналі,</p>
<p>Каб яго, то слова, ды праўдай назвалі;</p>
<p>Каб і разышлося то слова па свеце,</p>
<p>Як праменні слоньца цёплага у леце;</p>
<p>Каб на тое слова ды людцы зрадзелі</p>
<p>Так, як тыя дзеткі на святой нядзелі;</p>
<p>Каб жа тое слова ды людцоў з'яднала,</p>
<p>Каб на тое слова варагоў не стала;</p>
<p>Каб людцы прызналі братоў ды братамі -</p>
<p>Дзяліліся б доляй і хлеба шматамі.</p>
<p>А без таго слова я - нямы калека!</p>
<p>Хоць бы занямець мне і да канца века!</p>
<p>Ой, нашто ж мне вочкі, ой, нашто ж мне ясны?</p>
<p>Каб глядзеў, які я ад усіх няшчасны?</p>
<p>Каб душа балела, гледзячы на долю,</p>
<p>Каб сэрца шчымела і рвалася з болю?</p>
<p>Каб было чым плакаць і удзень і ўночы?!</p>
<p>Ой, Божа ж мой, Божа, вазьмі ж мае вочы!</p>
<p>Нашто ж тыя вушы, як не чуць нічога</p>
<p>Ні ад людцоў добрых, ні з неба ад Бога?</p>
<p>Ой, ці не на тое ж, каб чуць людзку лайку</p>
<p>Ды тую плачонцу дудку-самаграйку,</p>
<p>Нашую жалейку, што енча, не йграе, -</p>
<p>Хоць як выйгравай ты, а яна смутная?</p>
<p>Ой, ці не на гэта ж, каб чуць, як звякаюць</p>
<p>Ланцугі на людцах, што з хат уцякаюць.</p>
<p>Не здзекуйся ж, Божа, нада мной, над імі:</p>
<p>Парабі усіх нас, як камень, глухімі!</p>
<p>Вазьмі усе змыслы, покі прыйдзе Праўда,</p>
<p>Бо жыць без яе нам не вяліка наўда!</p>
<p>Прасі ў Бога ласкі: «Адвярні ты, Божа,</p>
<p>Злую нашу долю на сухія пушчы.</p>
<p>Адвярні на камень ці на бездарожжа,</p>
<p>На вялікі ройсты*, на пяскі сыпушчы,</p>
<p>Ды каб не зазнала ніяке стварэнне</p>
<p>Гэтай долі нашай да веку сканчэння!»</p>
<p>Не пачуў ён енку, не увідзеў мукі,</p>
<p>Крыж уеўся ў плечы, ланцугі у рукі!</p>
<p>Прасіў я суседзяў са мной падзяліцца,</p>
<p>Памагчы крыж несці, як «з Богам не біцца».</p>
<p>Абсмяялі людзі мяне, як дурнога,</p>
<p>Да цябе паслалі, да самога Бога,</p>
<p>Там, казалі, праўда, тут тыкеле сіла!</p>
<p>Даўней, кажуць, праўда па свеце хадзіла,</p>
<p>Жабруючы ж, змёрла, а людцы схавалі,</p>
<p>Каменем накрылі, зямлю пааралі,</p>
<p>Каб не чуць, не ведаць аб ей ані весці,</p>
<p>Ды цяпер і кажуць: «Праўда ў небе гдзесьці!»</p>
<p>Да пашлі ж ты, Божа, Праўду сваю тую</p>
<p>З неба на зямельку, слязьмі залітую!</p>
<p>Пасылаў Ты Сына, Яго не пазналі,</p>
<p>Мучылі за праўду, сілай паканалі;</p>
<p>Пашлі ж цяпер Духа, да пашлі без цела,</p>
<p>Каб уся зямелька адну праўду мела!</p>
<p> </p>
<p> </p>
<h3><a id="chapter9"></a>Здарэнне</h3>
<p> </p>
<p>Ехаў я раз ад Кіяны*</p>
<p>Ды ў Смургоні, і не п'яны,</p>
<p>І даехаў на Ваўкелы*,</p>
<p>А конь добры быў - мой белы.</p>
<p>Тыц! стаў конь, наравіцца!</p>
<p>І храпець і дыба стаў,</p>
<p>Што не можна прыступіцца,</p>
<p>Чуць аглоблі не зламаў.</p>
<p>Гляджу: бочка ля дарогі.</p>
<p>Чыста ж бочка, толькі рогі</p>
<p>Як бы трохі відаць збоку.</p>
<p>Думка: вёз хтось, ды здалёку.</p>
<p>Як прыстала, дык, скаціўшы,</p>
<p>Сам начуе гдзесь у вёсцы.</p>
<p>Або, можа, быў падпіўшы,</p>
<p>Страціў бочку пры дарожцы!</p>
<p>А што ў бочцы? хто там ведаў?</p>
<p>Можа, брага, можа, водка!..</p>
<p>А я ж той дзень не абедаў, -</p>
<p>Вот каб, думаю, сялёдка?!</p>
<p>Або каб алей Бог даў бы,</p>
<p>Ўжо ж не сцярпеў бы, украў бы!</p>
<p>Ото ж, думаю, закрашу!</p>
<p>Надта я люблю з ім кашу.</p>
<p>Падышоў да бочкі, зрухаў,</p>
<p>Калі адаткнуў, панюхаў,</p>
<p>Аж з радасці страпянуўся,</p>
<p>На ўсе бокі аглянуўся!</p>
<p>Ну, свяжусенькім алеем</p>
<p>Смак пачуў на губе, носе!..</p>
<p>Хоць не быў яшчэ зладзеем,</p>
<p>Але ж тут дык давялося.</p>
<p>Так ужо я чагось рад,</p>
<p>Падвярнуў свой панарад,</p>
<p>За уторы* падняў бочку,</p>
<p>Абпёр яе на лучочку*...</p>
<p>А конь смык - падаўся ўперад.</p>
<p>А бадай табе тут верад!</p>
<p>Падкаціў я бочку зноў</p>
<p>І якраз ужо навёў,</p>
<p>А конь смык, - назад, ды тоўк!</p>
<p>А бадай цябе тут воўк!</p>
<p>Я ізноў давай каці...</p>
<p>Здумаў - лепей распрагці.</p>
<p>Ўзяў каня, як след распрог,</p>
<p>Зірк - аж конь мой і без ног.</p>
<p>Конь не конь, а зыдлам стаў;</p>
<p>Я спалохаўсь, пражагнаў...</p>
<p>Дык зноў конь і сам запрогся,</p>
<p>Я спалохаўся і змогся,</p>
<p>Скінуў опратку, перажагнаўся,</p>
<p>Зноў-тыкі за бочку ўзяўся.</p>
<p>А так цёмна - хоць коль вочка.</p>
<p>Калі гляну: то ж не бочка,</p>
<p>А каза стаіць з рагамі!</p>
<p>Хвост, бародка і з нагамі...</p>
<p>Аж тут пятух калі крыкне,</p>
<p>Каза ў лужу калі скікне,</p>
<p>Калі ў лесе зарагоча,</p>
<p>Конь дахаты калі скоча...</p>
<p>Вот тут я і дагадаўся,</p>
<p>Каму ў рукі-то папаўся.</p>
<p>Давай казаць: «Анёл паньскі*,</p>
<p>Згінь, прападні, дух шатаньскі!»</p>
<p>І цяпер, як хто смяецца, -</p>
<p>Мне усё каза здаецца.</p>
<p>З таго часу да алею</p>
<p>Я не мог душу прымусіць,</p>
<p>Адвярнула, дабрадзею,</p>
<p>Так-то чорт нас, грэшных, кусіць!</p>
<p>Каб не крыж, - прапаў бы, мусіць?!</p>
<p> </p>
<p> </p>
<h3><a id="chapter10"></a>Немец</h3>
<p> </p>
<p>Не люблю я места (па-расейску - горад).</p>
<p>Надта там цяснота і вялікі сморад.</p>
<p>А паноў як маку ды серад гароду,</p>
<p>Апроч таго, пропасць рознага народу!</p>
<p>Наш брат як увойдзе, - сам сябе баіцца:</p>
<p>Ці ісці без шапкі, ці гдзе пакланіцца?</p>
<p>Дык надта ж і стыдна, каб не памыліцца:</p>
<p>Пакланіцца немцу ці якому жыду!</p>
<p>Няхай яго сточа - набярэшся стыду;</p>
<p>Няхай лепей з дому я той дзень не выйду.</p>
<p>А пазнаць жа трудна як жыда, як немца,</p>
<p>Як пана якога ці там чужаземца.</p>
<p>А што жыд да немец - дзеці аднэй маткі:</p>
<p>І мова падобна, і адны ухваткі.</p>
<p>І абодва ласы на чужую працу,</p>
<p>І, мусіць, абодва ядуць з кроўю мацу!</p>
<p>Абодва абдураць, абдзяруць як ліпку,</p>
<p>Адбяруць і сошку за бітую скрыпку.</p>
<p>Пан наш нябожчык (няхай яму свеця),</p>
<p>Як умёр, ці чварта вёсна то, ці трэця.</p>
<p>Як яго скруцілі, чыста абадралі,</p>
<p>Глядзіць - будзе кепска, што тут рабіць далей?</p>
<p>Ўсё пусціў арэндай; найперш пусціў жыда,</p>
<p>У млыне сеў немец - якаясьць абрыда, -</p>
<p>Граўшы па дарогах, прыйшоў з-за граніцы,</p>
<p>Прынёс толькі торбу і ў ёй дзве скрыпіцы.</p>
<p>Двор купіў хтось рускі так як за дурніцу,</p>
<p>Пан зышоў далёка кудысь за граніцу!</p>
<p>Жыд зараз убіўся у рускага ў ласку:</p>
<p>Штодзень ходзе ў лесе ад самага браску*...</p>
<p>От ходзіць ён гэта да ўсё дубы ліча,</p>
<p>Як трэба, і грошы рускаму пазыча.</p>
<p>А як аблічыўся ды дубы абмераў, -</p>
<p>У восені выгнаў з тысячу сякераў, -</p>
<p>Счысціў пушчу чыста, за пасекі ўзяўся,</p>
<p>Як кабан, раз'еўся ды, як пан, зазнаўся,</p>
<p>Гавора па-руску і з рускім гуляе,</p>
<p>Разам ляжа, ўстане і ўсім упраўляе!</p>
<p>Рускі сабе ездзе, не ў дому ніколі,</p>
<p>Немец усё меле ды ходзе па полі.</p>
<p>Наеўшыся мяса, півам запівае,</p>
<p>У свята ж на скрыпцы, аж пішчыць, іграе.</p>
<p>Здаецца б, нічога? калі хто не ведае,</p>
<p>Але пачакаўшы, дык выйшла камедыя.</p>
<p>Жыд купіў у месце сабе камяніцу,</p>
<p>Глядзім - і наш рускі кінуўсь за граніцу:</p>
<p>Пакінуў і жонку, адрокся і дзеці;</p>
<p>З'явіўся пан новы (гэта ужо трэці)...</p>
<p>А які б то пан той?.. Ну, ці хто павера?..</p>
<p>Гэты ж самы немец! каб яго халера!</p>
<p>От цяпер згадай ты - хто кім калі стане?</p>
<p>Аб пану ні весці, ні слыху, нізвання,</p>
<p>Жыд панам зрабіўся, немец яшчэ большы,</p>
<p>А мужык быў голы, цяпер яшчэ гольшы!</p>
<p>Так і на гародзе: лебяда, крапіва, -</p>
<p>Толькі вырві рэпу, - дык зарастуць жыва,</p>
<p>Так як чорт насее! Ото ж так і людзе:</p>
<p>Тутэйшы загіне, дык вораг прыбудзе!</p>
<p> </p>
<p> </p>
<h3><a id="chapter11"></a>Думка</h3>
<p> </p>
<p>Чагось мне маркотна, на плач забірае:</p>
<p>Мусіць, душа чуе якоесьці гора</p>
<p>Ці штосьці зрабілась... што? Хто яго знае:</p>
<p>Ці град жыта выб'е, ці згіне абора,</p>
<p>Ці ураднік загнявіцца, пагоне падводу,</p>
<p>Ці знайдуць у лесе крадзену калоду?</p>
<p>Ці сын умрэ, што маскалём служыць,</p>
<p>Ці той, у Мэрыку падаўся, ды тужыць?..</p>
<p>От так цяжка, здаецца, каб грэху не баяўся б,</p>
<p>Ці ў пятлю палез бы, ці ў ваду схаваўся б!</p>
<p>Летась мне было так - і валы прапалі,</p>
<p>Свінні бульбу з'елі, гарод пакапалі,</p>
<p>Нябожчыца матка чыста захварэла,</p>
<p>І дзядзькава хата з каміном згарэла;</p>
<p>Сукна не звалілі - хадзіў без сярмягі,</p>
<p>А тут і без хлеба... прападаў ад смагі!</p>
<p>Хоць бы прандзэй стала, што ўжо стацца мусе,</p>
<p>Каб так не цягнула за сэрца, як ліна*;</p>
<p>Бедаваць не перша, я і не баюся:</p>
<p>Няхай усё згіне, дык душа ж не гліна?</p>
<p>Тагды б ужо ведаў, як і ратавацца,</p>
<p>Ці там ад няшчасця, ці з людской напасці,</p>
<p>Ці сядзець у хаце, ці куды падацца,</p>
<p>Ці, злажыўшы рукі, навекі прапасці!..</p>
<p> </p>
<p>Ды што ж мне такога, чаго мне журыцца?</p>
<p>У мяне не будзе, - знайдуць людзі хлеба;</p>
<p>На бяду мне плюнуць, Богу памаліцца,</p>
<p>Да слушнага часу дажыву як трэба!</p>
<p>Вун стаіць бярозка тут ля самай хаткі,</p>
<p>Косы папусціла... плача, кажуць людзе,</p>
<p>А мне так здаецца, што ёй анігадкі:</p>
<p>Што было - не помне, не ўзнае, што будзе.</p>
<p>А можа ж, і помне, як то я калісьці,</p>
<p>Быўшы малым хлопцам, лазіў, калыхаўся.</p>
<p>Яна была гібка, болей было лісці...</p>
<p>І я дзісь не мог бы, як тагды спінаўся.</p>
<p>Чаго ж мне маркотна? Ты ж скажы, бярозка,</p>
<p>Маўчыш, як нямая, і сама смутная!..</p>
<p>Мусіць-такі праўда - гэта яе слёзка,</p>
<p>Што кажуць другія - капля расяная.</p>
<p>Мне жаль і бярозкі, чаго ж яна плача,</p>
<p>Калі ужо долі не пераінача?</p>
<p>Не тужы, бярозка, свет з намі не згіне,</p>
<p>Вецер як павее, шышачкі раскіне;</p>
<p>Хоць бы ты засохла - вырасце вас болей...</p>
<p>Перастанем плакаць мы над сваёй доляй!</p>
<p>Якось яно будзе, дажывём да дошкі,</p>
<p>Хоць лепей, хоць горай, абы не так трошкі!</p>
<p>Шышачкі раскіне, як параскідала</p>
<p>Маіх шэсць сыночкаў - здаецца, ці мала?</p>
<p>Усе разышліся! - Адзін у наборы*,</p>
<p>Адзін пайшоў прочкі, за чорныя моры,</p>
<p>Адзін за Дунаем саўсім асядліўся,</p>
<p>Адзін у Сібіры - з старшынёй пабіўся;</p>
<p>Пяты на пісарстве гдзесь у Патарбурку,</p>
<p>Кінулі у хаце вот крывога Юрку!..</p>
<p>Ну ды рана-позна, тыкі мне здаецца,</p>
<p>Кожны занудзіцца, да дому прыб'ецца...</p>
<p>Паглядзець, як людзі ў бядзе сабе радзяць,</p>
<p>Абсядуцца ў дому і лад заправадзяць.</p>
<p> </p>
<p> </p>
<h3><a id="chapter12"></a>З кірмашу</h3>
<p> </p>
<p>Гэй, ляці, кабыла, хоць ты падарвіся,</p>
<p>Бо мяне чакае там мая Людвіся,</p>
<p>Чакае, чакае, аж выйшла за дзверы,</p>
<p>Вот ужо і поўнач, а не есць вячэры.</p>
<p>Зварыла зацірку, дык аж гоне слінку,</p>
<p>Малачком збяліла, як тую сняжынку!</p>
<p>Гэй, ляці ж, кабыла, па пнях, па каменнях,</p>
<p>Бо яна чакае уся у пламеннях.</p>
<p>Уся у пламеннях ад аднэй мілосці!..</p>
<p>Гэй, ляці, кабыла, каб не ўспелі госці.</p>
<p>Гэй, басуй, басуй жа, мая ты кабыла,</p>
<p>Каб жонка не спала, дзверы адчыніла.</p>
<p>Маскалі ж у вёсцы яшчэ не паснулі,</p>
<p>Праляці ж, кабыла, каб яны не чулі!</p>
<p>Рві, кабылка, жыва, вязу я гасцінчык:</p>
<p>Ці хустку чырвону, ці валовік-бічык.</p>
<p>Гэй, вязу гасцінчык, вязу кірмашовы,</p>
<p>Ці новую хустку, або і біч новы!</p>
<p> </p>
<p> </p>
<h3><a id="chapter13"></a>Падарожныя жыды</h3>
<p> </p>
<p>Што крук круку не выдзюбае вока,</p>
<p>То ведама даўно і ведама далёка;</p>
<p>І гдзе крапчэйшыя дзяруцца,</p>
<p>Дык слабшыя няхай жа не суюцца,</p>
<p>Бо ўжо чубы напэўна што парвуць,</p>
<p>Калі яны адзін другога не паймуць.</p>
<p> </p>
<p>З двух мястэчкаў два падвозцы</p>
<p>Двух жыдоў вязлі напроці.</p>
<p>Спаткаліся ж на вузенькай дарожцы,</p>
<p>І ні адзін не уступае па ахвоце.</p>
<p>Той кажа: «Парха ты вязеш, дарогу дай!»</p>
<p>А той крычыць: «Ты пана мне не лай,</p>
<p>Бо я твайго і біць гатоў!..»</p>
<p>І біч смалёны тут завёў,</p>
<p>А той у рукі ды бічышча...</p>
<p>І замахалі так, аж свішча!</p>
<p>Жыдкі у просьбу, каб гадзіцца.</p>
<p>Куды табе! - ні прыступіцца.</p>
<p>Так б'юць, аж кроў цячэ жыдам!</p>
<p>«Ты б'еш майго, а я твайму аддам!»</p>
<p>І, можа б, так насмерць пабілі,</p>
<p>Дык хітра ж і жыдкі зрабілі:</p>
<p>Той перасеў таму на воз, а той туды.</p>
<p>І так запхалі абодва без бяды;</p>
<p>І мужыкам так стала бліжэй дому,</p>
<p>І крыўды ніякай нікому.</p>
<p>Пазналіся жыдкі, пагергаталі,</p>
<p>Дык мужыкі і біцца перасталі!</p>
<p>          А што, каб так і мы зрабілі,</p>
<p>          А можа бы, і нас не білі?</p>
<p> </p>
<p> </p>
<h3><a id="chapter14"></a>Хрэсьбіны Мацюка</h3>
<p> </p>
<p>Калісь, як у нас казакі-то стаялі,</p>
<p>У «шнурах» за горкай раз мяне спаткалі.</p>
<p>Сказаў «пахвалёны», а яны смяюцца,</p>
<p>Адзін штось спявае, іншы дзьме на дудца,</p>
<p>А старшы скіпеўся: «Ты што за адзін?»</p>
<p>Думаю: хто ж я? - ужо ж Юркаў сын!</p>
<p>«Тутэйшы, - кажу я, - свой чалавек:</p>
<p>Сын бацькі свайго, а бацька дзяцей,</p>
<p>Тут і радзіўся, тут жыву век;</p>
<p>Юркам зваць бацьку, я дык Мацей.</p>
<p>Вун гдзе і хата, і выган, і сад;</p>
<p>Там жнець мая жонка, а тут гарэць брат!..»</p>
<p>          Ён кіпіць горай, пытаючы, лае,</p>
<p>Крычыць, і б'ецца, і ў твар штурхае.</p>
<p>«Да хто ты, да хто ты, ці рускі, ці не?»</p>
<p>Я дай круціцца туды і сюды,</p>
<p>Думаю: што б тут сказаць яму мне?</p>
<p>«Я не нашу, - кажу, - барады».</p>
<p>«Да ты, - ён кажа мне, - веры якой?</p>
<p>Ці ты праслаўны, ці ты - паляк?»</p>
<p>«А дайце ж, паночку, - кажу, - мне пакой,</p>
<p>Да я ж тутэйшы, я ж казаў так!..»</p>
<p>          Як сцебане, пракляты, мяне, -</p>
<p>Аж у вачах чырвона здалося!</p>
<p>Каб я ж чым-кольвек ў якой віне,</p>
<p>А то не ведаць, скуль узялося?</p>
<p>Я кажу гэтак: «Калі ж ужо так,</p>
<p>Што васпан б'ешся без дай прычыны,</p>
<p>То, мусіць, і праўда, што я і паляк</p>
<p>І буду паляк я ад гэтай гадзіны!..»</p>
<p>          Ну і далі ж мне добра на знак:</p>
<p>Цягнулі, біўшы, у Замаслаў*,</p>
<p>Каб помніў крэпка, што я паляк,</p>
<p>Каб і вам гэта здарэнне сказаў!</p>
<p>          Тое прайшлося, пайшлі і казакі,</p>
<p>Калі пад восень завуць нас у збор.</p>
<p>«Прыехаў, - кажуць, - начальнік такі,</p>
<p>Сам князь Хаванскі, ідзіце у двор!»</p>
<p>Трэба ўсё кідаць (хоць святам было).</p>
<p>          Народам, як макам, весь двор заліло:</p>
<p>Князь у палетах, васолы такі!</p>
<p>«Эх, - кажа, - рыбяты! - вы дуракі,</p>
<p>Што ў рускай зямлі ды каталікі!</p>
<p>Ну, цар вас прымае ў сваю веру;</p>
<p>Дасць зямлі многа!.. Вы на паперу</p>
<p>Тут падпішыце, а поп пасвенце, -</p>
<p>Будзе ўсё добра, усюды пашэнце.</p>
<p>Ну, братцы, вып'ем па чарцэ усе;</p>
<p>Бацюшка крыж і крапідла нясе!»</p>
<p>          Мы ж толькі зірк адзін на другога,</p>
<p>Маўчым, трасёмся, не кажым нічога:</p>
<p>Ён Міруна за плечы узяў,</p>
<p>Вядзець да стала, гарэлкі падаў:</p>
<p>«Пій на здароўе і так пішы:</p>
<p>- Вот сабраліся дзве тысяч душы;</p>
<p>Рускую веру хочым прыняць,</p>
<p>Каб каталіцкай не ведаць, не знаць...»</p>
<p>          Мірун папярхнуўся, як хуста, збялеў,</p>
<p>Глянуў на ўсіх, на мяне паглядзеў.</p>
<p>«Як, - кажа, - людзі, так, - кажа, - я,</p>
<p>Спытайце, - кажа, - вун Мацяя;</p>
<p>Як ён ды скажа перавярнуцца,</p>
<p>Дык усе вёскі на яго здадуцца».</p>
<p>          Цягнуць мяне да таго князя,</p>
<p>А тут аж мурашка за скурай лазе.</p>
<p>«Ну што, маладзец, нап'ёмся водкі?»</p>
<p>Даець мне грошы, такі салодкі:</p>
<p>Усё гавора, радзе, пытае,</p>
<p>Жонку цалуе, дзяцей гайдае.</p>
<p>«Ну што ж, надумаўся, гатоў?..»</p>
<p>«Надумаўсь, - кажу, - каб сто катоў</p>
<p>Дралі мне скуру, пяклі на агню,</p>
<p>Я веры сваей тыкі не змяню!»</p>
<p>          Іх! закіпеў той князь, аж зароў,</p>
<p>Аж вылупіў вочы, счырванеў ён, як кроў...</p>
<p>«Розаг падайце, нагаек, сто лоз!</p>
<p>Ён з веры смяецца мне тут пад нос!»</p>
<p>          Хапілі мяне якісьць гайдукі,</p>
<p>І розаг падалі чатыры пукі,</p>
<p>І б'юць - не баліць, хоць за сэрца бярэ:</p>
<p>За што ж ён мне гэта ды скуру дзярэ?!</p>
<p>Як крыкну гэта: «Эй, бійце ж мацней,</p>
<p>Мацнейшы ад веры вашай Мацей!»</p>
<p>          О так-то хрысцілі мяне казакі</p>
<p>З тутэйшага ды у палякі!</p>
<p> </p>
<p> </p>
<h3><a id="chapter15"></a>Бог не роўна дзеле</h3>
<p> </p>
<p>          Бог сіроты любе, але долі не дае.</p>
<p>                                                <i>Прыказка</i></p>
<p> </p>
<p>Чым-то дзеіцца на свеце,</p>
<p>Што не роўна дзеле Бог?</p>
<p>          Адзін ходзе у саеце*,</p>
<p>У золаце з плеч да ног,</p>
<p>А другому, каб прыкрыцца</p>
<p>Хоць анучай - велькі труд:</p>
<p>Весь, як рэшата, свіціцца,</p>
<p>Адны латы, адзін бруд!</p>
<p>          Адзін мае хатаў многа,</p>
<p>А вялікіх - касцёл моў;</p>
<p>Увясці б туды хоць Бога,</p>
<p>І той бы з іх не пайшоў.</p>
<p>У другога ў сцяне дзюры,</p>
<p>Вецер ходзе, дым і снег;</p>
<p>Тут карова, свінні, куры...</p>
<p>Тут пакута, тут і грэх!</p>
<p>          Гэты едзе у вагоне, -</p>
<p>Цёпла, мякка, толькі жыць!</p>
<p>А ляціць, як віхар гоне,</p>
<p>А ён сабе толькі спіць!</p>
<p>Той ў мяцеліцу, ў марозе,</p>
<p>Што аж вон яму прэ дух,</p>
<p>Паўзе з клункам па дарозе,</p>
<p>У снягу увесь па брух!</p>
<p>          Гэты хлеба і не знае,</p>
<p>Толькі мяса ды пірог,</p>
<p>І сабакам выкідае</p>
<p>Усё тое, што не змог.</p>
<p>А той хлеб жуе з мякінкай,</p>
<p>Хлёбча квас ды лебяду,</p>
<p>Разам жывець і есць з свінкай,</p>
<p>З канём разам п'ець ваду!</p>
<p>          Аднаму дзесяткі-служкі</p>
<p>Зарабляюць сотні сот;</p>
<p>Рукі ў яго, як падушкі,</p>
<p>Як кісель, дрыжыць жывот!</p>
<p>Другі ж сам, аж на дзесятак</p>
<p>Працуючы, лье свой пот,</p>
<p>А высахшы, як аплатак,</p>
<p>Цянюсенькі, як той кнот.</p>
<p> </p>
<p> </p>
<h3><a id="chapter16"></a>Хцівец і скарб на святога Яна</h3>
<p> </p>
<p>Пры выгане ў вёсцы, ў самай перагонцы,</p>
<p>Была хата крывенька у адно аконца;</p>
<p>Ў хатцы адзінокі жыў хцівец лянівы,</p>
<p>Што думаў без працы зрабіцца шчаслівы.</p>
<p>У грошах, ён думаў, усё людское шчасце,</p>
<p>А ён жа павінен гдзесьці скарб напасці!</p>
<p>          За мілю ж за вёскай ды быў лес закляты;</p>
<p>          А хціўцу жа лес той якраз проці хаты,</p>
<p>Ў тым лесе заклятым не расло нічога,</p>
<p>Праз яго ніколі не ішла дарога;</p>
<p>Баяліся людзі у той лес заходзіць,</p>
<p>А як хто заблудзе, - чорт па тры дні водзіць!</p>
<p>П'яны хцівец, ішоўшы з васэля дадому,</p>
<p>У той лес убіўся, залез серад лому.</p>
<p>Вот стаіць ён гэта, клянець, праклінае,</p>
<p>Калі гляне воддаль, - светлачка мігае.</p>
<p>Думаў, хата блізка ці хтось пасець коні,</p>
<p>Кінуўся на светла, прайшоў, можа, гоні,</p>
<p>Аж глядзіць, агонь той ды з зямлі бярэцца.</p>
<p>Хоць гарыць - не пале; няможна й сагрэцца.</p>
<p>Спалохаўся хцівец, аж працверазіўся,</p>
<p>Сам не аглядзеўся, як і апыніўся</p>
<p>Аж у сваёй хаце, аж на печ забіўся!</p>
<p>          Назаўтра па вёсцы аб усім аб гэтам</p>
<p>Вестка абляцела, як папер штахвэтам*.</p>
<p>Адзін скажа верна, другі праінача,</p>
<p>А кажды па-свойму здарэнне тлумача.</p>
<p>Адзін кажа: пэўне маланка бліскала,</p>
<p>Дык п'яному хціўцу у вачах і стала.</p>
<p>Другі: што то светласць з магілкі святога,</p>
<p>Пэўне хцівец будзе шчаслівы у Бога.</p>
<p>А другія кажуць, што то скарб закляты,</p>
<p>Што хцівец, як знайдзе, дык будзе багаты!</p>
<p>          А хцівец дай думаць: як бы тут разжыцца,</p>
<p>Хоць бы гэтым скарбам з чортам падзяліцца.</p>
<p>І сядзіць на прызбе ці ў свята, ці ў будні.</p>
<p>Калі раз пад вечар вылазе чорт з студні!</p>
<p>Опратка нямецка, спераду куртата,</p>
<p>Капялюх высокі, як жыд носе ў свята,</p>
<p>Портачкі, як дудкі, сам якісь цыбаты,</p>
<p>І шкляныя вочы, ззаду хвост куртаты...</p>
<p>Хцівец дагадаўся, што то за пасланец,</p>
<p>Са страху затросся так, як той паганец,</p>
<p>А тыкі пытае, трохі ачуняўшы:</p>
<p>- Хто ж такі, панічык? - нібы не пазнаўшы.</p>
<p>- Ды я не тутэйшы, кліпатэнт*, здалёку,</p>
<p>Душы закупляю для пана штороку.</p>
<p>- А ваш пан багаты? Ці дорага плаце?</p>
<p>- Іх! - кажа. - Мільлёны ён на гэта траце.</p>
<p>Яму трэскі а грошы, што грошы - то трэскі,</p>
<p>Усякага купе, абы толькі кепскі!</p>
<p>- Нашто ж душы кепскія, здаецца?</p>
<p>- Э! бо добры у добрым псуецца!</p>
<p>- Ці б то мне не можна прадацца вашэці,</p>
<p>Каб я быў багатшы ад усіх на свеце?</p>
<p>- Можна, - кажа немчык, - а чаму ж не можна?</p>
<p>Чэраз маго пана нігды не парожна.</p>
<p>Пры сабе не маю, але вун, у пушчы,</p>
<p>Ляжыць скарб закляты за ройстам у гушчы,</p>
<p>А там, на засценку, ёсць ведзьма старая,</p>
<p>Пакажа, як браць скарбы, яна ўсё знае!</p>
<p>Наша душа, твае грошы! - І запісаў штосьці,</p>
<p>А сам кінуўся аб землю, забразджалі косці!</p>
<p>Віхрам закруціла, і ён знік, як пена.</p>
<p>Хцівец звяк на камень, аж пабіў калена.</p>
<p>Спалохаўся чыста, што аж пражагнаўся,</p>
<p>Навет плюнуў трэйчы, злажыў трэйчы хвігу,</p>
<p>Але чорт закрысліў* душу сабе ў кнігу!</p>
<p>          Вот назаўтра хцівец прад усходам рана</p>
<p>Ляціць да той ведзьмы, казаў бы да пана.</p>
<p>Вот ужо і блізка яму да засценку...</p>
<p>Стала чагось страшна! Ідзець памаленьку,</p>
<p>Аж скуль узяліся, як туман з дубровы,</p>
<p>Крукі і вароны, сарокі і совы</p>
<p>Ды як сталі кракаць, галасіць, смяяцца, -</p>
<p>Хцівец аж схітнуўся, каб назад падацца;</p>
<p>Узяў камень, калі пусце, калі уцярэбе,</p>
<p>Ды трафіў не ў пташкі, а сабе па лэбе!</p>
<p>Аж зарагаталі каменні па полю,</p>
<p>Аж сыпнулі слёзы у хціўца ад болю.</p>
<p>Давай таптаць лапцям камяні са злосці...</p>
<p>Калі гляне - ведзьма! Адны толькі косці!..</p>
<p>Калі гаркне хціўцу у варонне горла:</p>
<p>«Якая ж то немач цябе тут прыпёрла?»</p>
<p>«Маю інтарэсы, - кажа, - да вашэці</p>
<p>І даўно прыйшоў бы, каб не твае дзеці...»</p>
<p>А яна праз комін глядзіць і гавора:</p>
<p>«Я цябе чакала, але не так скора.</p>
<p>Не рабі мне глуму, а ідзі у сені,</p>
<p>Але зажмур вочы, выверні кішэні</p>
<p>І паўзі на брусе, ды наперад задам,</p>
<p>Пад сцяну пралезеш яшчаркай ці гадам».</p>
<p>          Увайшоў ён гэтак у тое мяшкане,</p>
<p>Аж спацеў са страху! - калі гэта гляне,</p>
<p>Паўнюсенька хата пташкавых галовак,</p>
<p>Скрыдэлак і ножак і цэлых паловак.</p>
<p>Та свішча, там вішчыць, то крэкча,</p>
<p>Гэтая стогне, а другая клекча.</p>
<p>А ведзьма як крыкне каршуновым басам,</p>
<p>Дык усё замоўкла зараз тым жа часам.</p>
<p>«Ну, кажы ж, што трэба? Мусі, ці не грошы?</p>
<p>Бо віджу, для нас ты чалавек харошы».</p>
<p>«Эгэ ж, - кажа, - скарбу хацеў бы дабрацца,</p>
<p>А ваша дык знаеш, як за яго ўзяцца».</p>
<p>«Відзіш, які ласы? шык* гэта не жарты!</p>
<p>Пагляджу я первей, ці ты яго варты:</p>
<p>Задам тры работы, - як выдзержыш пробу,</p>
<p>Дык забярэш скарбы, а не - дык хваробу!</p>
<p>Нанасі ж пазногцям мне вады вядзерца,</p>
<p>З маленькіх пылінак, вот па гэтай мерца,</p>
<p>Пастаў слуп высокі ды, як волас, ценькі</p>
<p>І злічы лісточкі на весь лес гусценькі!»</p>
<p>          Мусіць, тут і немчык тыкі памог трошкі,</p>
<p>Досьць, што крутам-мутам выпаўніў да крошкі,</p>
<p>Адкуль і ахвоты, і розуму стала?</p>
<p>Усё зрабіў хцівец, што ні загадала.</p>
<p>Ведзьма яго хвале, гладзе па галоўцы,</p>
<p>Падала вячэраць чагось у латоўцы*,</p>
<p>Здаецца, яечню і з савіным шмальцам,</p>
<p>Сама яго корме, папіхае пальцам...</p>
<p>Потым таго кажа: «Калі ты, лядачы,</p>
<p>Захацеў так скарбу, дык ідзі ж уночы</p>
<p>У лес перад Янам, каб ні брэх сабачы,</p>
<p>Ані спеў пятушы, ані людзкі вочы</p>
<p>Не былі ў прашкодзе. У папараць сядзіш,</p>
<p>Хустачку падсцеліш, добранька разгладзіш</p>
<p>І чакай паўночы. Папараць дасць кветку;</p>
<p>Ты струсні на хустку папараці ветку,</p>
<p>У хустку завяжаш кветачку ты тую</p>
<p>І будзеш мець скарбы, калі пашанцуе.</p>
<p>Толькі, дзяцюк, слухай! Каб ты не жагнаўся</p>
<p>І, несучы скарбы, каб не аглядаўся!»</p>
<p>          Хцівец, дачакаўшы прад святога Яна,</p>
<p>Зайшоў ў лес далёка ад самага рана,</p>
<p>Выспаўся за слоньца, вечарам памыўся</p>
<p>І сабе чакае: ці прэндка паўночы?</p>
<p>Паставіўшы слупам на папараць вочы,</p>
<p>Толькі зірк: па лесе кажаны, як мухі,</p>
<p>Каля яго круцяць, поўзаюць рапухі,</p>
<p>Гадзіны суюцца, а совы галосяць,</p>
<p>Ваўкі страшна выюць, аж рэха разносяць,</p>
<p>Ажно лес трасецца! І хцівец затросся,</p>
<p>Але страх падолеў, і усё прайшлося,</p>
<p>І усё заціхла, як магілка ўночы.</p>
<p>Хцівец зноў паставіў на папараць вочы,</p>
<p>Вецярок па лесе лісткі развявае,</p>
<p>Струхнулася папраць, як бы то жывая!</p>
<p>Калі глядзіць хцівец: кветачка, як слоньца,</p>
<p>Заблішчала ясна, хораша бясконьца!</p>
<p>Струсануў на хустку хцівец кветку гэта</p>
<p>І ляціць дахаты з кветкай, як штахвэта!</p>
<p>          Цяпер хцівец ведаў ўсё на свеце чыста:</p>
<p>Што ў зямлі ў сяродку, гдзе сіла нячыста,</p>
<p>Як звяры гавораць, скуль вада у рэчцэ,</p>
<p>Калі што пасеяць, адкуль што бярэцца,</p>
<p>Калі будзе вецер, маладзік настане</p>
<p>І каму якое гдзе будзе спатканне.</p>
<p>Умеў перакінуць сябе ці другога</p>
<p>Хоць у што захоча, абы не ў святога!</p>
<p>З скарача* надое малака кадушку,</p>
<p>З вады зробе водку, з каменя падушку;</p>
<p>Як захоча, - дохне скаціна ад вока,</p>
<p>Ведае, гдзе скарбы, хоць бы як глыбока!</p>
<p>Знаў лячыць шалёных і кроў стрымаць з раны,</p>
<p>Загаварыць зубы ці вочы паганы,</p>
<p>Заломы у жыце закруціць па злосці</p>
<p>Ці выжаць чужыя, як закруце хтосьці.</p>
<p>Такі стаў дасужы, што свет здзіваваўся,</p>
<p>Адкуль гэта хцівец розуму набраўся?</p>
<p>Усё, усё чыста стаў ведаць як трэба,</p>
<p>Толькі што не ведаў, як зарабіць хлеба!</p>
<p>          Узяў ён сякеру, рыдлёўку пад паху</p>
<p>І ідзець у лес той без жаднаго* страху.</p>
<p>Прыходзе да месца, гдзе светла мігнула,</p>
<p>Штырхануў рыдлёўкай, аж зямля здрыгнула,</p>
<p>Як людскія грудзі, і аж застагнала</p>
<p>Жаласліва, цяжка, як бы вот канала!</p>
<p>А ваўкі, мядзведзі, каты і сабакі,</p>
<p>Гадзіны, рапухі і звяры усякі</p>
<p>Калі загалосяць, як закрычаць пташкі,</p>
<p>Аж хціўцу за скурай сыпнулі мурашкі,</p>
<p>Пот паліўся цуркам, валасы паўсталі...</p>
<p>Хцівец страх падолеў і капае далей.</p>
<p>Трошкі пачакаўшы, скуль браліся крыкі,</p>
<p>Шаблі зазвінелі, забрашчалі пікі,</p>
<p>Б'юць у барабаны і крычаць салдаты:</p>
<p>«Лаві, рубі ногі, каб не ўцёк дахаты!»</p>
<p>А хцівец капае, як бы і не чуе.</p>
<p>Тут ляціць карэта! - от-от задратуе!</p>
<p>Там сотнямі коні яго налятаюць,</p>
<p>Фурманы ганяюць і асцерагаюць, -</p>
<p>Ён усё капае - вот так, як наняўся.</p>
<p>Як ужо ж і гэтым страхам не паддаўся;</p>
<p>Гадзіны з балота і вужоў ці мала</p>
<p>Лезуць проста ў вочы і тыкаюць жала...</p>
<p>Ані страпянуўся! А усё капае,</p>
<p>Як бы то не чуе, як бы то не знае!</p>
<p>Потым ваўкалакі, смакі*, ваўкалюды,</p>
<p>Зубастыя ведзьмы сабралісь з усюды;</p>
<p>На яго суюцца, зубамі скрыгочуць, -</p>
<p>Ён тыкі капае, аж чэрці рагочуць!</p>
<p>Асэсараў, соцкіх, ураднікаў хмара</p>
<p>Наляцелі, грозяць, другі аж удара...</p>
<p>Ён усё капае, ані аглянецца.</p>
<p>          Скарб і паказаўся, - няма куды дзецца.</p>
<p>Кацёл, як кадушка, жалезам закуты...</p>
<p>Абухом як трэснуў, дык пусцілі нуты,</p>
<p>Рэчкай паліліся новыя дукаты,</p>
<p>А хцівец падумаў: «Цяпер я багаты».</p>
<p>Набраў іх без ліку, у мяшок насыпаў!</p>
<p>На плечы закінуў, зрадзеў, аж захліпаў!</p>
<p>І... ляціць дадому з тымі дукатамі.</p>
<p>          Аж тут і пагоня зямлю капытамі</p>
<p>Рвець, як даганяе, аж сапуць іх коні!</p>
<p>Ён чуе, што блізка, можа, няма гоні,</p>
<p>Дукаты ў лісічкі, а сам у калоду</p>
<p>Перакінуўсь зараз і прапаў, як ў воду!</p>
<p>Калі ж наляцелі калмыкі, арапы,</p>
<p>Шаблямі махаюць, аж трасуцца храпы,</p>
<p>Ды ніяк нічога не могуць дарадзіць:</p>
<p>Так-то умеў хцівец і след свой загладзіць.</p>
<p>Тыя ж пастаялі, пацмокалі трохі,</p>
<p>Коні завярнулі і пайшлі, як блохі.</p>
<p>Калоду ў сябе зноў, лісічкі ў дукаты</p>
<p>Перакінуў хцівец і ляціць дахаты.</p>
<p>          Калі ў паўдарогі чуе - ізноў гоняць,</p>
<p>Крычаць, і страляюць, і шаблямі звоняць.</p>
<p>То цяпер былі татары: кудлатыя шапкі,</p>
<p>А твар, як дзве скулы, а вочы, як крапкі.</p>
<p>Як зглядзелі хціўца, калі запішчэлі,</p>
<p>Аж прыляглі коні... але не паспелі:</p>
<p>Хцівец верць у дуба, а грошы у роя,</p>
<p>А мяшок у вулей! Удалося й тоя!</p>
<p>Цмокаюць татары! Прапаў, як у воду!</p>
<p>Адзін кажа: «Трэба б зласаваць хоць мёду».</p>
<p>А тут на іх коні пшчолы як сунуцца, -</p>
<p>Ледва паўсядалі, каб назад вярнуцца!</p>
<p>          Хцівец зноў уцёкі. Пад вёскай, за гоні,</p>
<p>Чуе - забубнела і зноў хтосьці гоне!</p>
<p>То гналіся туркі. Так як падчас бітвы:</p>
<p>Палашы крывыя, вострыя, як брытвы,</p>
<p>У зубах кінжалы, голавы абрыты,</p>
<p>Бровы так, як вусы, а твары сярдзіты!..</p>
<p>Хцівец кінуў камень, а гдзе ён каціўся,</p>
<p>Там ручай глыбокі, шырокі зрабіўся;</p>
<p>На ручаю човен і буч* на дне рэчкі,</p>
<p>Поўны карасямі. Туркі, як авечкі,</p>
<p>Саўсім не пазналі, што то перакінуў</p>
<p>Хцівец сябе ў човен! І цяпер не згінуў.</p>
<p>Туркі завярнулі, а хцівец уцёкі!</p>
<p>          Ужо тут пад хатай сусед недалёкі</p>
<p>Як крыкне на хціўца: «Пачакай ты, скнэра!</p>
<p>Падзелімся скарбам! А, які нявера!»</p>
<p>Вытрымаў і гэта і не аглядаўся,</p>
<p>Стануў на парозе, за закрутку ўзяўся,</p>
<p>Аж тут сам з сабою узяў мех прадраўся;</p>
<p>Як сыпнуць дукаты, дык аж загрымела!</p>
<p>Не вытрымаў хцівец, у вачах сцямнела...</p>
<p>Аглянуўся, відзе - ажно чорт смяецца,</p>
<p>Крыўляе, рагоча, за бокі бярэцца!</p>
<p>          Тут абамлеў хцівец, як сноп, паваліўся,</p>
<p>На раніцы толькі з расой прабудзіўся</p>
<p>І наперш заглянуў - скарб яго ці цэлы?</p>
<p>Зірк! і губы развесіў, і стаіць здурнелы:</p>
<p>У мяху ўсё трэскі, а грошы не стала.</p>
<p>А душа за чары навекі прапала!</p>
<p>З папараці кветку хцівец гдзесьці страціў,</p>
<p>Памаркі* забіла і не разбагацеў!</p>
<p>Цяпер не то дзесяць, трох не пераліча,</p>
<p>Не хціўцам, а дурнем кожны яго кліча.</p>
<p>Вот хцівасць на грошы давяла да згубы:</p>
<p>Няма ў свеце лепей, як свой грошык любы.</p>
<p>А то, як каторы чалавек харошы,</p>
<p>У добрым здароўі век зжыве без грошы!</p>
<p> </p>
<p> </p>
<h3><a id="chapter17"></a>Гдзе чорт не можа, там бабу пашле</h3>
<p> </p>
<p>Адзін мужык ды добра з жонкай ладзіў,</p>
<p>А гэта ж чорту ў горле косць,</p>
<p>І што ён толькі ні рабіў - не звадзіў,</p>
<p>І немарасць бярэ і злосць.</p>
<p>Чорт з хаты вон ідзе, хвастом трэ вочы;</p>
<p>Жаль душ яму, а навет стыд;</p>
<p>Не раз не еўшы быў, не спаўшы ночы,</p>
<p>А скутку ніц* - сабе абрыд!</p>
<p>          Калі глядзіць, шкулдык, шкулдык бабуся,</p>
<p>Якраз у тую вёску йдзець;</p>
<p>Чорт думае: дай бабе пакланюся, -</p>
<p>Яна іх пэўне развядзець?</p>
<p>Прад бабай чорт такім харошым стаўся,</p>
<p>Аж вышчырыўся бабін клык.</p>
<p>Чорт жаль свой расказаў і абяцаўся</p>
<p>Даць бабе пару чаравік,</p>
<p>Як толькі муж ды жонку аддубасе,</p>
<p>І прысягу па-свойму даў;</p>
<p>А баба внэт* за дзела узялася!</p>
<p>(Чорт бабу, пэўне, добра знаў</p>
<p>Яшчэ тагды, як яблык крала Эва</p>
<p>У раі божым, гдзесьці там,</p>
<p>З таго праклятага праз Бога дрэва,</p>
<p>Што праз яго прапаў Адам!!)</p>
<p>          Вот бабка зараз шусць да жонкі на сакрэты,</p>
<p>Давай хваліць: што добра так жывуць,</p>
<p>Што рэдка гдзе такой знайсці кабеты,</p>
<p>А лепшых дык нігдзе не чуць.</p>
<p>А можна бы і лепей навет жыць,</p>
<p>Каб жонка ведала сакрэт,</p>
<p>Умела як на тое варажыць, -</p>
<p>Яшчэ бы лепшы стаў ёй дзед!</p>
<p>«Ёсць у мужчын на самым гарляку</p>
<p>Грубейшы валасок адзін;</p>
<p>Як спіць, - згалі яго, дык будзе да вяку</p>
<p>Слухмяны для цябе, як сын!»</p>
<p>          Тут бабе жонка надала, што мела,</p>
<p>І баба з Богам выйшла вон,</p>
<p>А жонка з радасці і полудня не ела, -</p>
<p>Што век жа будзе добры ён!</p>
<p>          Мужык гарэ, а блізка ля мяжы,</p>
<p>А баба міма йдзе... шкулдык -</p>
<p>І стала! кажа: «Божа, памажы!»</p>
<p>Як трэба адказаў мужык.</p>
<p>«Што добрага чуваць, бабуся, ў людзях?» -</p>
<p>«Ай, чула, чула дзісь я шмат!</p>
<p>Ці то казаць, ці не казаць? бо страх.</p>
<p>Цяпер на брата ідзе брат,</p>
<p>А жонкі вернай, - гдзе цяпер шукаць?..</p>
<p>І у тваей каханак ёсць;</p>
<p>Змаўлялася, - як будзіш у полі спаць,</p>
<p>Дык брытвай табе зробе штосьць!..»</p>
<p>Сказаўшы гэта, марш у лес бабуся,</p>
<p>Як ліс, лягла за першы куст,</p>
<p>Ціхусенька ляжыць, хоць кашаль дуся,</p>
<p>Не пусце навет пары з уст!</p>
<p>          Аж жонка з полуднем ляціць ад вёскі,</p>
<p>Схаваўшы брытву у кішэнь;</p>
<p>На вобмежку паставіла дар Боскі</p>
<p>І кліча мужа, як штодзень.</p>
<p>Ён хмурны штось і есць не надта хоча,</p>
<p>А потым зараз лёг заснуць.</p>
<p>Заснуў! а жонка ў кішані шамоча...</p>
<p>Дастала брытву - і чуць-чуць...</p>
<p>«Га! рэзаць, подлая ты душагубка?» -</p>
<p>Зароў, як той шалёны бык.</p>
<p>«Дык вот якая ты, мая галубка?..»</p>
<p>І дай біць жонку той мужык!..</p>
<p>          Здзівіўся чорт, што баба так зрабіла.</p>
<p>Узяў яго прад бабай ляк*.</p>
<p>Ціжэмкі* бабіны наткнуў на вілы,</p>
<p>Здалёка даў, баяўся так,</p>
<p>Каб баба і яму жыцця не струла*,</p>
<p>Не нарабіла ў пекле штук,</p>
<p>Не набрахала б там, што чула,</p>
<p>Або што ён - яе байструк.</p>
<p>          З тых пор, як чорт гдзе не дарадзе,</p>
<p>Там слухае ён бабскіх рад,</p>
<p>У бабскай круціцца грамадзе</p>
<p>І ў пекле тым трымае лад!</p>
<p> </p>
<p> </p>
<h3><a id="chapter18"></a>Кепска будзе!</h3>
<p> </p>
<p>Як я толькі нарадзіўся -</p>
<p>Бацька сказаў: «Кепска будзе!»</p>
<p>Ну дык жа ж не памыліўся:</p>
<p>Здзекавалісь Бог і людзе.</p>
<p>А чым кепска? - бо на марцы</p>
<p>Я радзіўся (пост праўдзівы,</p>
<p>Цяжкі месяц гаспадарцы.</p>
<p>Як пражыў хто, - будзе жывы).</p>
<p>Пераеўся хлеб да крышкі,</p>
<p>Бульбы толькі як пасеяць,</p>
<p>І прыварку* ані лыжкі,</p>
<p>І скаціна - хоць развеяць;</p>
<p>Ні саломкі, ні то сена,</p>
<p>Хоць бы на раз для скаціны;</p>
<p>А тут дроў ані палена,</p>
<p>А тут яшчэ нарадзіны!</p>
<p>Трэба ж бабе бохан хлеба</p>
<p>І гарэлкі ж трэба пляшку,</p>
<p>Яшчэ ж хрысціць хлопца трэба...</p>
<p>Вот і думай, як сярмяжку</p>
<p>Нясці жыду пад заставу*</p>
<p>Ці прадаць каня, кароўку?</p>
<p>«Сеў, - казаў ён, - я на лаву,</p>
<p>Узяўшыся за галоўку,</p>
<p>І заплакаў, аж заліўся,</p>
<p>Так, як бацьку пахаваўшы...</p>
<p>Кепска зрабіў, што радзіўся,</p>
<p>Кепска будзе, свет пазнаўшы!»</p>
<p>Ці то слова йшло урокам,</p>
<p>Што сказаў у кепскім часе,</p>
<p>Ці хто кінуў такім вокам?..</p>
<p>Ну і доля ж удалася!</p>
<p>І збылося ж бацькі слова!</p>
<p>Вот у тыдзень вязуць гэта</p>
<p>Хрысціць мяне да Макрова</p>
<p>Кумоў двое і кабета.</p>
<p>У Аборках* мост сарвала,</p>
<p>А я ж быў - чуць жывы, слабы.</p>
<p>Рада - ў раду, на тым стала,</p>
<p>Што ахрысцяць з вады бабы.</p>
<p>З Беразіны* жменяй вады</p>
<p>Кума сама зачарпнула,</p>
<p>Паматала сюды-туды.</p>
<p>Трэйчы на мяне лінула.</p>
<p>«Вот і хрэст увесь тут, - кажа, -</p>
<p>І ксёндз хрысце гэтаксама,</p>
<p>Толькі яшчэ чымсь памажа,</p>
<p>А хлопцу ўсё роўна - яма!</p>
<p>Хоць бы жывым хоць давезці,</p>
<p>Каб дарогай не сканала, -</p>
<p>Скажуць - кепска вязла гдзесьці</p>
<p>Або туга спавівала!..»</p>
<p>Гэтак мяне пахрысціўшы,</p>
<p>Вязуць назад ужо да маткі,</p>
<p>Вочы добра пазаліўшы,</p>
<p>Ледзьве уняслі да хаткі.</p>
<p>Закусіўшы тут як трэба,</p>
<p>Пакумаліся, і квіта:</p>
<p>Баба ўзяла бохан хлеба,</p>
<p>Пляшку водкі, торбу жыта;</p>
<p>Разышліся і паснулі.</p>
<p>Матка ж мяне калыхае:</p>
<p>«Люлі, - шэпча, - сынок, люлі...»</p>
<p>А як зваць? - сама не знае.</p>
<p>Вот назаўтра спазарання</p>
<p>Бяжыць матка да кумошкі</p>
<p>Ды пытае: як празванне</p>
<p>Далі сыну? Лёну трошкі</p>
<p>Тут прынесла пры здарэнню,</p>
<p>Трошкі сала, круп са жменю...</p>
<p>А кума ж была праворна:</p>
<p>Хоць што збрэша - не запнецца;</p>
<p>Круце сабе ў сенях жорна,</p>
<p>Трэба ж салгаць! Куды ж дзецца?</p>
<p>«Імя, - кажа, - твайму сыну</p>
<p>Ксёндз хацеў даць па кантычцы,</p>
<p>Думаў ён, можа, з гадзіну,</p>
<p>Узяў ксёнжку, як стаў рыцца,</p>
<p>Дык даў потым з каліндарка»*!</p>
<p>Матка прандзей з хаты ў сені,</p>
<p>Як бы цівун гнаў па карку,</p>
<p>Усё шэпча то імене:</p>
<p>«Аліндарку, Аліндарку!»</p>
<p>Прыляцеўшы так дадому,</p>
<p>За калыску узялася</p>
<p>І зрадзела, як святому,</p>
<p>Што аж слязьмі залілася.</p>
<p>І калыша, і галосе:</p>
<p>Надта імя спадабала,</p>
<p>Надта добрае здалося,</p>
<p>Што такога і не знала!</p>
<p>Вот і клікаць мяне сталі</p>
<p>Скаліндаркай, Аліндаркай...</p>
<p>Ну, як зналі, так і звалі.</p>
<p>Але вот што з гаспадаркай?</p>
<p>Наперш конь здох таго ж лета,</p>
<p>І цялушка, як лань, пала...</p>
<p>Матка ж, ведама, кабета,</p>
<p>Затужыла і запала,</p>
<p>Гадкоў зо тры пацягнула,</p>
<p>Ў марцы й ручанькі згарнула.</p>
<p>(А ўсё ў марцы, трэба ж гэта!</p>
<p>А разумная была кабета!)</p>
<p>З таго гора бацька бедны</p>
<p>Стаў маркотны, як магіла.</p>
<p>Было сядзіць такі бледны...</p>
<p>«Што ж ты гэта нарабіла?!»</p>
<p>Гэтак скажа і заплача.</p>
<p>(Хто ж пачуе, хто забача?)</p>
<p>Потым дай памалу сватаць;</p>
<p>Трэба ж, ведама, жаніцца,</p>
<p>Каб было каму палатаць,</p>
<p>Каб было у што змяніцца,</p>
<p>А так усё памарнела:</p>
<p>Куры, гусі, навет свінне.</p>
<p>І свіння дзяцей паела,</p>
<p>І карова марне гіне...</p>
<p>Увосень давай шукаць пары,</p>
<p>Ды ніводная не хоча;</p>
<p>Аднэй бедны, другой стары,</p>
<p>Трэця, чорт ве - што тароча:</p>
<p>«Аддай, - кажа, - Аліндарку</p>
<p>Куды-кольвек хоць на людзе,</p>
<p>Сядзь на нашу гаспадарку,</p>
<p>Тагды выйду, добра будзе!»</p>
<p>Бацька кідаўсь зо тры тыдні,</p>
<p>Яшчэ горай зажурыўся,</p>
<p>Прадаў сякі-такі злыдні*,</p>
<p>Разлайдачыўся, распіўся</p>
<p>І умёр так пад гародам,</p>
<p>Устраміўшы ў плот галоўку!</p>
<p>Шапку найшлі аж за бродам</p>
<p>І у шапцы залатоўку.</p>
<p>А назаўтра прывёў соцкі</p>
<p>Асэсара, паноў трое.</p>
<p>Труп той зрэзалі на клёцкі...</p>
<p>(А у марцы ж было й тое!)</p>
<p>Мяне цётка, у апеку</p>
<p>Ўзяўшы, трошкі падрасціла</p>
<p>Ды якомусь чалавеку,</p>
<p>Як за сына, адпусціла.</p>
<p>Незадоўга змёрла цётка,</p>
<p>Я стаў круглая сіротка.</p>
<p>Ці гдзе днюю, ці начую,</p>
<p>А ўсё бяду сваю чую!</p>
<p>Пастухі збяруцца ў гаю,</p>
<p>Пяюць песні ля бярозы,</p>
<p>А мне чагось, сам не знаю,</p>
<p>Смутна, цяжка, цякуць слёзы.</p>
<p>Рос я гэтак за вачыма,</p>
<p>Ужо трэйчы спавядаўся,</p>
<p>Калі зімой да айчыма</p>
<p>Ды ураднік заблукаўся.</p>
<p>Я сяджу сабе на печы,</p>
<p>Пляту лапці, ўю аборы,</p>
<p>Ён паказуе праз плечы:</p>
<p>«Што-то сын твой, - кажа, - хворы?»</p>
<p>«То не сын! - айчым той кажа. -</p>
<p>Ўзяў сіротку; дзякуй Богу,</p>
<p>Добры ўдаўся: позна ляжа,</p>
<p>Рана ўстане і адлогу</p>
<p>Не запусце... спагадлівы;</p>
<p>Маю сына, хоць не родны.</p>
<p>Ажаню, як буду жывы,</p>
<p>Будзе Богу й людзям годны!»</p>
<p>«А лет сколькі?» - той пытае.</p>
<p>«Дваццаць, - кажа, - мусіць, мае?»</p>
<p>«А зваць як?» - «Да Каліндарка!..»</p>
<p>Ратнік піша усё шпарка.</p>
<p>Як радзіўся, гдзе хрысціўся?..</p>
<p>Пісаў, пісаў дый паехаў!</p>
<p>Бацька яго угасцілі,</p>
<p>Далі торбачку гарэхаў...</p>
<p>После таго, так не далей,</p>
<p>Як у тыдзень і асэсар</p>
<p>Шусць у хату (і з мадаляй).</p>
<p>«А гдзе, - кажа, - той пасэсар,</p>
<p>Твой Ліндарка, ці як звецца,</p>
<p>Што хаваецца з някруцтва,</p>
<p>Пляцець лапцікі на печцы?..</p>
<p>Ашуканства, баламуцтва!..»</p>
<p> </p>
<p>А я ж ехаць меў па дровы,</p>
<p>Бацька клікнуў, іду ў хату...</p>
<p>А асэсар - той - здаровы!..</p>
<p>Лясь мне ў морду, потым тату.</p>
<p>Я ж узяў яго за грудзі</p>
<p>І піхнуў лыбом у дзверы.</p>
<p>Ён як раўкне: «Гэй вы, людзі,</p>
<p>Тут разбой! Прыміце меры!..</p>
<p>Тут рыштант, брадзяга скрыты, -</p>
<p>Вот і лэб калісь быў брыты, -</p>
<p>Вяжы ўсіх, нараджайся!..»</p>
<p>Мяне лясь! «Ты хто? Сазнайся!..» -</p>
<p>«Скаліндар, - кажу, - сірота!..»</p>
<p>Пацягнулі па дарозе,</p>
<p>Завязалі і варота,</p>
<p>Мы ж спыніліся ў астрозе...</p>
<p> </p>
<p>Астрог, братцы, паглядзеўшы</p>
<p>Мімаходам, выглядае,</p>
<p>І нічога: шык, не еўшы,</p>
<p>І ў астрозе не бывае,</p>
<p>Але лепшы ў хаце голад,</p>
<p>У дарозе велькі холад,</p>
<p>Найцяжэйша праца ў полі,</p>
<p>Як у той астрожнай долі!</p>
<p>Відзеў пташку я у клетца,</p>
<p>Як галоўкай потым б'ецца,</p>
<p>Аж скрыдэлкам затрапоча -</p>
<p>І сканае... жыць не хоча.</p>
<p>Раз лісіцу, адкапаўшы,</p>
<p>Прывязалі мы да кола:</p>
<p>Стала ж грызці што папаўшы,</p>
<p>Сабе бруха распарола,</p>
<p>Растрыбушылась на часці,</p>
<p>Каб не жыць так, хоць прапасці.</p>
<p>Нашто - гадзіну, мядзянку,</p>
<p>Пусці ў шклянае начынне, -</p>
<p>Сама сябе без прастанку</p>
<p>Будзе жаліць, покі згіне!..</p>
<p>Як ужо ж скаціна тая</p>
<p>Або гадзіна праклята</p>
<p>І та цану волі знае,</p>
<p>Што ж для нашага-то брата,</p>
<p>Меўшы розум не скацінны,</p>
<p>Як знаць волю мы павінны?..</p>
<p>А ў астрозе ж няма волі,</p>
<p>Ні ў чом няма і ніколі!</p>
<p>У жалезе тыя дзверы,</p>
<p>Пры дзвярах стаяць жаўнеры,</p>
<p>А народ усё сярдзіты -</p>
<p>Так як бы яшчэ не сыты</p>
<p>Людскіх слёзаў, мукі, енку;</p>
<p>Не гавораць памаленьку,</p>
<p>А ўсё зыкам, а ўсё з лайкай,</p>
<p>А ўсё з боем, ўсё з нагайкай.</p>
<p> </p>
<p>У дзядзінец нас як пхнулі,</p>
<p>Дзвярмі тымі як грукнулі,</p>
<p>Дык і свет мне тым закрыўся,</p>
<p>Як бы у труну забіўся...</p>
<p>Зараз старшы ўзяў за плечы,</p>
<p>Хляснуў трэйчы, так, без рэчы,</p>
<p>Ключы кінуў: «У халодну!»</p>
<p>І аблаяў матку родну.</p>
<p>Нас піхнулі, як у яму,</p>
<p>Ў цёмну хату чварагранну*,</p>
<p>Далі хлеба, вады меру</p>
<p>І запёрлі, як за веру</p>
<p>У цямніцах калісь гэта</p>
<p>Замыкаліся ад света.</p>
<p>Цёмна, зімна... Прытуліцца</p>
<p>Няма куды! А каганец,</p>
<p>Як бы губка, толькі тліцца...</p>
<p>Заспявалі мы ражанец*.</p>
<p>Пяём, плачым, аж галосім,</p>
<p>Божай ласкі - Праўды просім!</p>
<p>Ў такім енку, са слязамі</p>
<p>І паснулі у той яме!</p>
<p>Абудзіўся я з здзівення:</p>
<p>Глядзіць ў шчэлачку праменне!</p>
<p>Я падумаў: ласка ж Божа</p>
<p>І сюды пралезці можа?</p>
<p>Аглядаюся вакола,</p>
<p>Як бы шукаў і тут Бога.</p>
<p>Мне зрабілася васола,</p>
<p>Не баюся я нікога,</p>
<p>Зноў ражанец: «Bóg ucieczką»*</p>
<p>Бляю сабе, як авечка,</p>
<p>Калі бразць ключом у дзверы,</p>
<p>І крычыць хтось: «Гэй, вы, зверы,</p>
<p>Вы, бунтоўнікі, паскуды,</p>
<p>Выбірайцеся адсюды!</p>
<p>Тут важнейшым трэба сесці,</p>
<p>Вас у вобшчу здадзім гдзесьці!..»</p>
<p>Павялі нас аж на гору...</p>
<p>Па якомусь калідору...</p>
<p>Дзверы, дзверы, ў дзверах дзюрка,</p>
<p>І у каждай жа хвігурка</p>
<p>Як бы тая ж выглядае,</p>
<p>Гдзе ні глянеш, усё ж тая:</p>
<p>Блішчаць вочы, твар, як гліна,</p>
<p>І абросшы, як скаціна...</p>
<p>У турме, як у тым гробе,</p>
<p>Ў адну твар усіх паробе!</p>
<p>Ішлі, ішлі гэтак з гоні.</p>
<p>А смрод такі, што ад воні</p>
<p>Мне аж дух у грудзях спёрла,</p>
<p>Як бы цісне хто за горла.</p>
<p>Тут нам хату паказалі,</p>
<p>Упусцілі, развязалі,</p>
<p>Вады далі, трохі хлеба</p>
<p>І запёрлі зноў як трэба.</p>
<p>Тут народу шмат сядзела.</p>
<p>Глянуў я - душа самлела:</p>
<p>Як падушкі, у іх твары,</p>
<p>Ў хаце пуста, толькі нары.</p>
<p>Ляжаць усе, з нас рагочуць,</p>
<p>Навет мейсца даць не хочуць.</p>
<p>«Давай, - кажа, - хоць на пляшку;</p>
<p>А не даўшы, дык парашку</p>
<p>Цёнгле* ты выносіць мусіш,</p>
<p>А ўжо хлеба, дык не ўкусіш, -</p>
<p>Мы табе наб'ём аскому,</p>
<p>Покі вернешся дадому!»</p>
<p>Я спалохаўся, баюся.</p>
<p>«Войча наш!» - кажу, малюся...</p>
<p>Бог даў спомніць: залатоўка</p>
<p>Гдзесь была ў кашулі ўшыта,</p>
<p>Што дала калісь жыдоўка,</p>
<p>Што падвёз у млын ёй жыта.</p>
<p>Прэндка сарваў тую лату,</p>
<p>Кінуў злоты той на хату...</p>
<p>І не ўгледзеў, як хапілі,</p>
<p>Толькі відзеў - водку пілі.</p>
<p>Тагды сталі нас пытацца,</p>
<p>Ці застаўся хто у хатца?</p>
<p>Адкуль, за што пасадзілі,</p>
<p>Па якіх турмах хадзілі?</p>
<p>Іншы вуча, на пытанне</p>
<p>Даць якое паказанне:</p>
<p>«Кажы, - кажуць, - знаць не знаю,</p>
<p>Чый я ёсць, з якога краю.</p>
<p>Малым быўшы, сляпых вадзіў;</p>
<p>А падросшы, і сам брадзіў;</p>
<p>Не прыпісаны да сказкі*,</p>
<p>І так жыву з Божай ласкі.</p>
<p>Бог мой бацька, зямля матка;</p>
<p>Знаць не знаю» - уся гадка!</p>
<p>Так да марца сядзім ціха,</p>
<p>Не чуваць дабра, ні ліха,</p>
<p>А у марцы шлюць бумагу,</p>
<p>Каб дастаўлена брадзягу,</p>
<p>Супраціўніка уласці,</p>
<p>Улажэння першай часці,</p>
<p>Што мянуецца «Ліндарам»</p>
<p>Ды йшчэ б'ецца з асэсарам,</p>
<p>Ды каб быў ў ланцуг закуты,</p>
<p>На нагах каб былі путы,</p>
<p>Праважацелі каб срогі*,</p>
<p>Каб не сходзілі з дарогі,</p>
<p>А каб проста да начала...</p>
<p>І ці мала там пісана?!</p>
<p> </p>
<p>Вот назаўтра рана-рана</p>
<p>Нам адзежка наша дана;</p>
<p>Паскідалі мы сярмягі,</p>
<p>Салдат узяў дзве бумагі,</p>
<p>Нас звязалі - і ў дарогу!..</p>
<p>Я падумаў: «Дзякуй Богу!</p>
<p>Хоць нас слоначка сагрэе!</p>
<p>Вецерчык на нас павее!</p>
<p>Можа, дожджык срыбны змоча!</p>
<p>Можа, пташка засвяргоча?..»</p>
<p>Аж заплакаў я, зрадзеўшы!</p>
<p>От, здаецца б, і не еўшы</p>
<p>Быў бы сыты на свабодзе,</p>
<p>Як той кролік у гародзе.</p>
<p>Тут, здаецца, і сканаў бы,</p>
<p>За свабоду жыццё б даў бы!</p>
<p> </p>
<p>Скаўроначкі Бога хваляць,</p>
<p>А пастушкі агонь паляць,</p>
<p>А і слоначка прыгрэла,</p>
<p>Аж мне ў душы паяснела.</p>
<p>Да палудня ішлі гэтак,</p>
<p>Пры дарозе шмат і кветак:</p>
<p>То пралескі, то сасонка,</p>
<p>Выгравае Божа слонка!</p>
<p>Так пад вечар ў мейсцы сталі,</p>
<p>У халоднай начавалі, -</p>
<p>Было позна. Заўтра зрання,</p>
<p>Якраз у дзень Звеставання*,</p>
<p>Клічуць мяне да дапросу</p>
<p>(Задаваць-то ужо чосу!).</p>
<p>Той судзебнік маладзенькі,</p>
<p>Такі быстры, хоць маленькі,</p>
<p>Ўсё пытаецца ды піша</p>
<p>І нагой усё калыша.</p>
<p>Як спытаўся мяне, хто я?</p>
<p>Я і спомніў сабе тое,</p>
<p>Як вучыў там той з астрога:</p>
<p>«Знаць не знаю я нічога!»</p>
<p>І старога тут клікнулі,</p>
<p>Папыталіся, раскулі</p>
<p>І дадому павярнулі.</p>
<p>А мне кажа: «Ты, брадзяжка,</p>
<p>Сакрыў званне, будзе цяжка:</p>
<p>Сорак розаг, потым роты!</p>
<p>Скажы лепей - адкуль, хто ты?»</p>
<p>А ўсё піша, піша, піша</p>
<p>І нагой усё калыша.</p>
<p>Пісаў, пісаў, даў другому</p>
<p>І сам пайшоў кудысь з дому.</p>
<p>Мяне зноў жа да астрогу,</p>
<p>Толькі цяпер, дзякуй Богу,</p>
<p>Адзінокі я застаўся.</p>
<p>Айчым плакаў, як жагнаўся.</p>
<p>«Помні, - кажа, - мяне, сыну,</p>
<p>А я хіба што сам згіну,</p>
<p>А цябе вярну да вёскі,</p>
<p>Хіба б ужо гнеў быў Боскі</p>
<p>Або б Праўда гдзесьці змёрла!</p>
<p>Вырву цябе ім із горла:</p>
<p>Бог паможа, проці сілы</p>
<p>Праўда выйдзе, як з магілы!»</p>
<p>Сказаў гэта, пакланіўся</p>
<p>Ды ізноў слязьмі заліўся.</p>
<p>І мне стала ў вачах цьмяна,</p>
<p>Зашчымела ў сэрцы рана,</p>
<p>Як бы штосьці адарвала,</p>
<p>Сам не знаю, што мне стала?</p>
<p>Калі гляну, ачунеўшы, -</p>
<p>Я ў шпіталі, захварэўшы...</p>
<p>Галава мая абрыта,</p>
<p>Твар вадой ці чым абліты,</p>
<p>А піць хочацца... здаецца,</p>
<p>Рэчку б выпіў, каб пры рэчцэ!</p>
<p>Так я праляжаў тры тыдні,</p>
<p>Прадаў усе свае злыдні;</p>
<p>Надта есці стаў памногу</p>
<p>І паправіўсь, дзякуй Богу!</p>
<p>Я ж тут ляжу, і ні рэчы,</p>
<p>Што там стары гаспадара.</p>
<p>А ён торбу ўзяў на плечы,</p>
<p>Па начальству просьбы жара!</p>
<p>Трэйчы Вільню, сем раз Ліду</p>
<p>Ён адведаў. Трэба ж ведаць, -</p>
<p>Прысягнуў, покі я выйду,</p>
<p>Навет дома не абедаць!</p>
<p>Раздабыў усе паперы,</p>
<p>Запісаў мяне у сказку...</p>
<p>Што і бацька б, можа, шчэры</p>
<p>Не зрабіў такую ласку.</p>
<p>Так увосень, ў замарозкі</p>
<p>Прывялі мяне да вёскі,</p>
<p>Пазбіралі шмат суседаў!..</p>
<p>Кожны гаварыў, што ведаў:</p>
<p>Як я тут, калі радзіўся,</p>
<p>Як і бацька мой жаніўся...</p>
<p>Паказалі усё чыста,</p>
<p>І што імя мне Каліста,</p>
<p>Што завуць мяне Ліндарка,</p>
<p>Так, на смех, што чыста гол,</p>
<p>Як ліндар, што на фальварку:</p>
<p>Весь маёнтак - ён ды вол.</p>
<p>Асэсар быў ужо новы,</p>
<p>Чалавечак так, нічога,</p>
<p>Якісь ціхі, нездаровы</p>
<p>І цярплівы... хваліць Бога!</p>
<p>Пасля таго праз паўгоду</p>
<p>Ў марцы ж мяне на свабоду,</p>
<p>Дзякуй Богу, адпусцілі</p>
<p>У той дзень, як і хрысцілі.</p>
<p> </p>
<p> </p>
<h3><a id="chapter19"></a>У астрозе</h3>
<p> </p>
<p>Паперы прыйшлі у турму з акружнога,</p>
<p>Што зараз зачнецца суд после Каляд.</p>
<p>Сядзела ж там нашага брата і многа,</p>
<p>Было і нявінных памежы нас шмат!</p>
<p>Быў пан, што у банку краў грошы чужыя,</p>
<p>Быў пісар, што выдаў паперы благія...</p>
<p>Я сам тут сядзеў, а за што? каб спыталі,</p>
<p>Дык я б не сказаў, і яны бы не зналі.</p>
<p>А пісана так: «Што страбіў жывы знак».</p>
<p>Калок на капцы (быў гнілы, як бурак)</p>
<p>Пры полі маім мне стырчаў так, як скула, -</p>
<p>Наехаў кабылай, і слуп той звярнула.</p>
<p>Каб жа люльку паліць было чым, не красаўшы,</p>
<p>Агонь разлажыў, той калок пашчапаўшы.</p>
<p>Прыехаў дадому, пасеяўшы грэчку,</p>
<p>Закінуў кабыле, забраўся на печку.</p>
<p>Назаўтра, праспаўшыся добра уранку,</p>
<p>Завець мяне сотнік, стукнуўшы па ганку:</p>
<p>Ураднік склікае народ аж на поле,</p>
<p>Пісаць там штось трэба яму ў пратаколе.</p>
<p>Пайшоўшы, гляджу я - аж ён штось пытае:</p>
<p>«Чыя то граніца і грэчка от тая?</p>
<p>Хто слуп асмяліўся спаліць самапраўна?</p>
<p>Калі то было? ці даўно, ці нядаўна?..»</p>
<p>Ураднік жа піша, а я дык смяюся,</p>
<p>Кажу: «Ох, я надта цябе ды баюся!»</p>
<p>Пытаю: «Ці брат твой, ці бацька гніляк,</p>
<p>Што ўзяўся пісаць пратакол шчыра так?</p>
<p>Ці, можа, той кол толькі ёсць твой зямляк?</p>
<p>А можа, вялікі якісь быў чынал,</p>
<p>Ці спраўнік, ці большы яшчэ ганарал?</p>
<p>Прыблуда! схавайся, адкуль ты прыйшоў,</p>
<p>У нас ужо досыць такіх прыбышоў,</p>
<p>І кожны згніе, бо як кол тут убіўся,</p>
<p>А зрублены пень там згніе, гдзе радзіўся.</p>
<p>Кабыла мая дык усіх вас паверне,</p>
<p>Не то што чапаць, але толькі як п...!»</p>
<p>А людзі рагочуць, зышоўшыся з хат,</p>
<p>Бо кожны ўтапіць быў урадніка рад.</p>
<p>А ён дыкі тое, што я кажу, піша,</p>
<p>Другі раз спытае, чаго не паслыша.</p>
<p>Мяне ж яшчэ болей ды смеласць бярэ.</p>
<p>А дзядзька мой блізка за гоні арэ;</p>
<p>Я ж, біч яго ўзяўшы, ды ззаду зайшоў,</p>
<p>Урадніку трэйчы як дам меж вушоў!</p>
<p>Аж ён закрычаў: «Калавур, тут разбой!» -</p>
<p>І зноў запісаў, ўзяў паперы з сабой,</p>
<p>Як сеў на каня, даў, аж пыл закурэў!</p>
<p>Народ жа са смеху увесь аж памлеў.</p>
<p>Смяёмся сабе, а таго неўдагад, -</p>
<p>Ураднік - начальнік, не то што наш брат.</p>
<p>За тыдзень жа сотнік павесткі прыпёр,</p>
<p>Каб мы усе заўтра з'явілісь у двор.</p>
<p>Тут пан прыляцеў, аж на тройцы з званком,</p>
<p>Распытываць будзе пад строгі закон.</p>
<p>Тут некуды дзецца, назаўтра, чуць свет,</p>
<p>Мужчын з два дзесяткі, дванасця кабет</p>
<p>Ідзём да двара, за малым не дзве мілі,</p>
<p>Ідзём, а чаго? Каб мы зналі, хоць снілі!</p>
<p>Адзін кажа, выйшаў то, пэўне, указ,</p>
<p>Каб скінуць падаткі якія із нас;</p>
<p>Другі, жэ зямлі дададуць ці аброк</p>
<p>Даруюць за прошлы ці гэты хоць рок.</p>
<p>Лгуць бабы, што біскупа вернуць ізноў</p>
<p>Ці, можа, біць розгамі будуць паноў</p>
<p>За тое, што немцам усё прадалі</p>
<p>І надта пашмат што даўгоў завялі:</p>
<p>У банках усе аж па вушы сядзяць,</p>
<p>Кідаюць двары, на Парыжу глядзяць;</p>
<p>Усе пушчы змялі у жыдоўскі кішэнь</p>
<p>І жывуць так без заўтра, абы з дня на дзень.</p>
<p>Ніхто не згадаў, чаго клічуць у двор,</p>
<p>Ніхто не паняў, што то сотнік прыпёр!</p>
<p> </p>
<p>Прыходзім у двор, - той начальнік ёсць тут.</p>
<p>Выходзе да нас, апрануўшы сурдут,</p>
<p>Пытаецца так: «А за што вы, рабяты,</p>
<p>Урадніка здулі, ледзь трапіў дахаты?»</p>
<p>«За тое, - мы кажым, - што надта ён ласы:</p>
<p>Што любе яешню, курэй і кялбасы;</p>
<p>Унадзіўся надта ён лазіць па хатах</p>
<p>Ды нюхаць, каторай муж служа ў салдатах;</p>
<p>Свіннёй гаспадара у нашым гародзе,</p>
<p>Праз дзверы улазе, праз вокны выходзе;</p>
<p>Ды надта цікавы, каторы што мае,</p>
<p>Не то што у свірны, ў кішэнь заглядае;</p>
<p>На поле слупкі - і да іх яму наўда;</p>
<p>Таго ж не ўтаропе, гдзе крыўда, гдзе праўда,</p>
<p>Ён гад, каб пісаць, а рабіць ніц не робе,</p>
<p>А нам ён дык так, як той кашэль ў хваробе!»</p>
<p> </p>
<p>Мы ж гэтак лапочым, а ён усё піша,</p>
<p>Пытаецца толькі, а сам - як не слыша;</p>
<p>А потым чытае: «Такія-то людзі</p>
<p>Урадніка білі, цягалі за грудзі;</p>
<p>Прызналіся самі, і як, і чым білі,</p>
<p>І зналі самі, што закон праступілі</p>
<p>Супроці начальства, законнай уласці</p>
<p>І змовілісь вёскай урадніка ўкласці!»</p>
<p>Зачыншчык жа я, - або я той калок</p>
<p>Спаліў, а другіх я у бунт увалок;</p>
<p>Дык мяне у астрог той жа час запярці</p>
<p>І судзіць найстражэй па вялікай стацці!</p>
<p>Чытае ён гэтак, а мне дык здаецца:</p>
<p>Ён з нашага брата і з праўды смяецца;</p>
<p>Бо ў законе ўсе роўны - і пан, і мужык*,</p>
<p>А што ж то ураднік за велькі індык?</p>
<p>Як ён каго трэсне, дык гэта нічога,</p>
<p>Яго ж не даткні, так як Юр'я святога*!</p>
<p>То так думаў я, ажно выйшла не тое;</p>
<p>Ураднік на службе, то дзела другое;</p>
<p>Тагды сцеражы ты яго, як той скулы,</p>
<p>Бо ён - то не ён, а то ёсць артыкулы,</p>
<p>Раздзелы, стацці і ўсе зводы закона!</p>
<p>Мужык жа, наш брат, той усюды - варона.</p>
<p>Здалося ж мне так, што ці дурню, ці шэльме,</p>
<p>Ці хітры ён будзе, багаты хоць вельме,</p>
<p>Мундзір хоць надзене, жупан хоць бы новы,</p>
<p>А дурнем жа будзе дурны, безгаловы;</p>
<p>А шэльму жа нюхам пачуе сабака,</p>
<p>І ўсюды для шэльмы чэсць будзе яднака.</p>
<p>І прыказка ж кажа, што Бог - не цяля,</p>
<p>З усёй грамады пазнае круцяля!</p>
<p>Законы ж, а думачкі нашага брата,</p>
<p>Як ноч, а то дзень; гэта будні, то свята.</p>
<p>Вот гэтых законаў паняць я не мог,</p>
<p>За гэта ж цяпер я папаўся ў астрог.</p>
<p>Цяпер ужо тут дык мне вочы працёрлі,</p>
<p>Пазнаў, як у бацькаву хату запёрлі...</p>
<p>Ото ж і завуць і мяне на той суд,</p>
<p>Вучыць шанаваць і начальства, і кнут,</p>
<p>І слуп, што гніець, стаячы ля дарог,</p>
<p>Бо начал, кнут і слуп то даў Бог!</p>
<p> </p>
<p> </p>
<h3><a id="chapter20"></a>Быў у чысцы!</h3>
<p> </p>
<p>Раз у дзень задушны*, якраз апаўночы,</p>
<p>Іду я дадому... а цёмна і ўюга -</p>
<p>Не каб заліўшы саўсім ужо вочы,</p>
<p>Але так, у меру падвыпіўшы туга;</p>
<p>Іду і мяркую: ці то цяпер шчасце,</p>
<p>Як паноў не стала, ці то была доля?</p>
<p>І лічу на пальцах: паншчызны дванасце,</p>
<p>А гадоў да трыццаць, як настала воля...</p>
<p>Там быў аконам, камісар і цівун,</p>
<p>Намеснік, ляснічы, хмістрыня, паны.</p>
<p>І кожны меў права узяць за бізун,</p>
<p>І кожны меў права да нашай спіны...</p>
<p>А цяпер?.. Ой, штосьці кепска выходзе,</p>
<p>Цяпер ці не болей настала паноў,</p>
<p>Не надта свабодна у гэтай свабодзе.</p>
<p>І давай я лічыць паноў новых зноў:</p>
<p>Стараста, соцкі, пісар, старшына,</p>
<p>Пасрэднік, ураднік, асэсар і суд,</p>
<p>З'езд міравы, прысутства і сход...</p>
<p>Аж паднялася са страху чупрына,</p>
<p>Аж пальцаў не стала на весь гэты шчот.</p>
<p>А пальцамі ж трэба карміць гэты люд!..</p>
<p>Іду... калі, шусць, як маланкай спаліць,</p>
<p>Стаіць, так якраз, што умёр, аканом.</p>
<p>Прыгледжуся - ён, тыкі ён і стаіць,</p>
<p>І стрыжаны ж вус, і стаіць з бізуном...</p>
<p>Схудаўшыся толькі: скура ды косць.</p>
<p>А белы весь чыста, белы, як снег,</p>
<p>Толькі на сэрцы плямачкі ёсць</p>
<p>І плямкі на пальцах - мусіць, то грэх?..</p>
<p>«Браціку, - кажа, - браце Мацей!</p>
<p>Ратуй маю грэшную душу</p>
<p>З чысца*, з рук подлых чарцей,</p>
<p>Альбо навекі загінуць я мушу!</p>
<p>Дваццаць пяць лет, што у чысцы я пёкся,</p>
<p>Усе грахі выбыў, усіх жа адрокся,</p>
<p>Толькі на сэрцы вот грэх, як смала,</p>
<p>Прыліп да мяне і не змыты;</p>
<p>То за жонку тваю: саграшыў, як жыла,</p>
<p>За цябе, што нявінне быў біты.</p>
<p>Ох, ідзі ты са мной, зачарпнуўшы вады,</p>
<p>Аж да чысцу таго, аж на дне,</p>
<p>І выбач ты мяне, што як быў малады,</p>
<p>Твая жонка-краса спадабалася мне.</p>
<p>І палій ты вадой мне на сэрца, Мацей,</p>
<p>Буду Бога маліць за цябе, за дзяцей!»</p>
<p>Я заплакаў з жалю, але думаю: досць</p>
<p>Нацярпеўся і ён, балазе што жывы,</p>
<p>Гэтак ссох ад агню - толькі скура ды косць.</p>
<p>Пайду ў чысцец я той, пагляджу на дзівы!</p>
<p>          І дзівы ж, браце мой, у тым чысцу, але!</p>
<p>Чэрці кормяць смалой і гатуюць ў смале,</p>
<p>І цягаюць, і рвуць, запрагаюць у воз,</p>
<p>Кручком цягнуць кішкі і зубамі за нос,</p>
<p>Вочы колюць ражном, пазурамі рвуць твар,</p>
<p>Скрабуць скуру нажом, як на боты тавар.</p>
<p>І каго ж тут няма? - тут і пан, і жабрак,</p>
<p>Ганарал і салдат, аканом і мужык.</p>
<p>А што баб і дзявок - сказаць так -</p>
<p>Ўтрое больш, як мужчын ёсць на лік.</p>
<p>Хто за што, а як баб - дык найбольш за язык.</p>
<p>Языкі ж даўжыні - так, як добры ручнік.</p>
<p>Іх і паляць смалой, і нажамі скрабуць,</p>
<p>І ніяк дабяла прапаліць не магуць.</p>
<p>Надта шмат маладых, што дурылі мужоў;</p>
<p>Чараўніц, а і зводняў старых,</p>
<p>Тут я шмат і знаёмых найшоў,</p>
<p>Але так не чапаў ужо іх.</p>
<p>З мужыкоў тут не надта каб шмат,</p>
<p>А ўсё больш дык багатых паноў.</p>
<p>На зямлі адцярпеўшы, наш брат</p>
<p>На той свет, як па масле, пайшоў.</p>
<p>А панам дык і трудна цярпець</p>
<p>Без прывычкі, дык стогнуць, аж страх!</p>
<p>Глянеш, пан, як, здаецца, мядзведзь,</p>
<p>А чорт дышлам запрог і трах-тарарах,</p>
<p>Бічам б'е, ражном пора у тыл,</p>
<p>Морду круце набок і за кудлы трасе;</p>
<p>Стук і крык, аж віхор круце пыл,</p>
<p>Так пан чортавы воз той нясе.</p>
<p>Там паны і муруюць й аруць,</p>
<p>Вымятаюць і свінні пасуць,</p>
<p>А смалу дык, як мёд, там жаруць,</p>
<p>А камення, як горы, нясуць, -</p>
<p>Усё ў пекле каб дно як зрабіць,</p>
<p>А ўсё толку няма іх работы нігдзе:</p>
<p>Тут яны робяць усё, абы збыць,</p>
<p>І там ім гэтак работа ідзе.</p>
<p>Я ж то думаў, што ксяндзоў тут няма.</p>
<p>Калі зірк! аж і ксёндз тут сядзіць:</p>
<p>Чорт яго аблажыў грашыма,</p>
<p>Запаліў у грашах тых, і ксёндз так гарыць.</p>
<p>А другі дык вісіць, але як? -</p>
<p>Дык і стыдна мне вам гаварыць,</p>
<p>А са стыду чырвоны, як рак,</p>
<p>Вочы жмура, як кот, і гарыць.</p>
<p>А тут баба яго так кляне</p>
<p>Ды так лае з астатніх жа слоў,</p>
<p>Што, каб гэтак хто лаяў мяне,</p>
<p>Я б яго з свету даўно перавёў.</p>
<p>Станавы, старшына і тый тут.</p>
<p>Тым дык чорт усё грошы збярэ,</p>
<p>Скруце цвёрды круцель або жмут</p>
<p>Ды ў горла запрэ і даўбешкай пярэ;</p>
<p>Каласірам* ці чым там паліў,</p>
<p>І жмут той у горле агнём запаліў...</p>
<p>Але ж і ёсць там народу, аж цьма!</p>
<p>І роду ўсякага, і стану, і веку,</p>
<p>Хто не жыў на зямлі, таго тут няма;</p>
<p>Няхай Бог сцеражэ там быць чалавеку!</p>
<p>Ледзь я прайшоў аж у тую кануру,</p>
<p>Гдзе аконам Бізуньскі цярпіць.</p>
<p>Чорт і яго запрагае у фуру.</p>
<p>Спацеўшы бедны, а енча: «Дай піць!»</p>
<p>Я брызнуў крапідлам на твар,</p>
<p>Ён аж зрадзеў, як дзіця,</p>
<p>Як хапіўся рукой за той каламар*,</p>
<p>Што ўзяў я з вадой яму для піцця,</p>
<p>Дык высахла зараз вада аж да дна;</p>
<p>Ён стаў такі светлы, як гэты дымок,</p>
<p>Стаў нікнуць, засталася пара адна,</p>
<p>І знік так, як нікне на слоньцы аблок.</p>
<p>Не помню, як выйшаў я з чысцу таго,</p>
<p>Праснуўся у хаце на печы аж днём.</p>
<p>Усе кругом плачуць, не ведаць чаго,</p>
<p>А пале мяне дык так, як агнём!</p>
<p>Трашчыць галава, баляць усе косці,</p>
<p>І надта вады зажадалася піць.</p>
<p>Напіўся і зноў паў я у млосці!..</p>
<p>От давялося ж у чысцы мне быць.</p>
<p> </p>
<p> </p>
<p><b>Каментары</b></p>
<p> </p>
<p>У гісторыі новай беларускай літаратуры Францішак Багушэвіч вядомы як самы яркі паэт XIX ст. Чытаючы Багушэвічавы творы, трэба памятаць, што паэт пісаў іх у той час, калі яшчэ не існавала беларускай граматыкі, не былі выпрацаваны адзіныя правапісныя і граматычныя нормы; таму ў творах шмат паланізмаў (<i>велькі, мільшая, дванасьце, прэндка, цёнгле</i>), дыялектызмаў (<i>аднэй, гдзе, відзеў, афяруючы, тыкеле</i>). Багушэвіч, між іншым, не лічыў іх дыялектнымі, яны для яго - жывая мова. У выданні ўкладальнікам захаваны таксама нязвычныя формы імён, уласныя назвы (<i>Вітэнэса, Вітэбска</i>).</p>
<p> </p>
<p>«Дудка беларуская» друкуецца па першавыданню: Dudka Białaruskaja Macieja Buraczka. Kraków. Drukawau swaim kosztam Wł. L. Anczyc i Ska. 1891.</p>
<p>Рукапіс зборніка не захаваўся, таму даты напісання большасці твораў невядомыя. У лістах паэта да Яна Карловіча ёсць пачатковыя варыянты твораў «Мая дудка», «У судзе», «Воўк і авечка», «Думка», а таксама згадкі пра гісторыю і час напісання легенды «Хцівец і скарб на святога Яна». Гэтыя аўтографы даюць падставу меркаваць, што «Дудка беларуская» кампанавалася ў 1886-1890 гг.</p>
<p> </p>
<p><b>Да верша <a href="#chapter2">«Мая дудка»</a></b></p>
<p><i>Тыкеле</i> - толькі.</p>
<p> </p>
<p><b>Да верша <a href="#chapter3">«Дурны мужык, як варона»</a></b></p>
<p><i>Ад Пятра да Якуба</i> - з 29 чэрвеня да 25 ліпеня (н. ст.).</p>
<p> </p>
<p><b>Да верша <a href="#chapter4">«Як праўды шукаюць»</a></b></p>
<p><i>Прэце</i> (польск. <i>przecie</i>) - аднак, але; тут у значэнні дарма, дарэмна.</p>
<p><i>Гвезды</i> - зоркі.</p>
<p><i>Шталтам убогі</i> - на выгляд убогі.</p>
<p><i>Цырулік</i> - лекар.</p>
<p><i>Ратнік</i> - ураднік.</p>
<p><i>Рыконі</i> - мястэчка Рукойны (Рукайняй), непадалёку ад Вільні; у Рукойненскім касцёле хрысцілі паэта.</p>
<p><i>Без прыгат</i> - без парэнчаў.</p>
<p><i>Ламы</i> - завалы з галля і сухастою ў лесе.</p>
<p><i>Пакрова</i> - Пакровы, рэлігійнае свята 1 кастрычніка.</p>
<p><i>Каза</i> - астрог.</p>
<p><i>Траф</i> - выпадак, здарэнне.</p>
<p> </p>
<p><b>Да верша <a href="#chapter5">«У судзе»</a></b></p>
<p><i>Брадзяжка</i> - валацуга; бяспашпартная.</p>
<p><i>Аліндар</i> - арандатар.</p>
<p><i>Усе ў залатых каўнярох</i> - у аўтографе: усе ў адных каўнярох.</p>
<p><i>Акцызнік</i> - службовец акцызнай установы, якая збірала падатак за выраб і продаж гарэлкі.</p>
<p><i>Кубан</i> - хабар.</p>
<p><i>Шляма</i> (польск. <i>szlam</i>) - шлам; ціна, асадак (у паравых катлах пры адстойванні ці фільтрацыі).</p>
<p><i>Наўда</i> - карысць.</p>
<p> </p>
<p><b>Да верша <a href="#chapter7">«Мая хата»</a></b></p>
<p><i>Пасэсар</i> - арандатар.</p>
<p><i>Асэсар</i> - станавы прыстаў.</p>
<p> </p>
<p><b>Да верша <a href="#chapter8">«Праўда»</a></b></p>
<p><i>Ройсты</i> (польск. <i>rojsty</i>) - багна; імшары, лясныя лагі.</p>
<p> </p>
<p><b>Да верша <a href="#chapter9">«Здарэнне»</a></b></p>
<p><i>Кіяны</i> (Кяна) - вёска каля Рукойнаў.</p>
<p><i>Ваўкелы</i> - забалочаная сенажаць з хмызамі ля Багушэвічавай сядзібы ў Кушлянах.</p>
<p><i>Уторы</i> - краі-выступы ў бочцы, пазы для замацавання дна.</p>
<p><i>Лучок</i> - вушка ці дужка на бочцы.</p>
<p><i>Анёл паньскі</i> - малітва каталікоў за памерлых; паводле падання, разганяе страхі, прывіды.</p>
<p> </p>
<p><b>Да верша <a href="#chapter10">«Немец»</a></b></p>
<p><i>Браска</i> - досвітак.</p>
<p> </p>
<p><b>Да верша <a href="#chapter11">«Думка»</a></b></p>
<p><i>Ліна</i> - канат, тоўстая вяроўка з канопляў або лёну.</p>
<p><i>У наборы</i> - у рэкрутах.</p>
<p> </p>
<p><b>Да верша <a href="#chapter14">«Хрэсьбіны Мацюка»</a></b></p>
<p><i>Замаслаў</i> - мястэчка Жэмаслаў (Жамаслаўе) у колішнім Ашмянскім павеце (цяпер Іўеўскі раён). Вясной і ўлетку 1861 г. тут адбыліся сялянскія хваляванні, якія скончыліся сутычкай з войскам; непакорлівых цягнулі на пакаранне ў Замаслаў, дзе стаялі казакі. У Замаслаўі жыў Багушэвічаў знаёмы Казімір Умястоўскі.</p>
<p> </p>
<p><b>Да верша <a href="#chapter15">«Бог не роўна дзеле»</a></b></p>
<p><i>Сает</i> - тонкае фабрычнае сукно лепшага гатунку.</p>
<p> </p>
<p><b>Да верша <a href="#chapter16">«Хцівец і скарб на святога Яна»</a></b></p>
<p><i>Штахвэтам</i> - эстафетай.</p>
<p><i>Кліпатэнт</i> (польск. <i>plenipotent</i>) - давераная асоба.</p>
<p><i>Заскрысліў</i> - запісаў.</p>
<p><i>Шык</i> - скарб, багацце.</p>
<p><i>Латоўка</i> - гліняная патэльня.</p>
<p><i>Скарач</i> - ручнік з кутасамі, на які высыпалі вараную бульбу, ад гэтага ён карэў, рабіўся закарэлы.</p>
<p><i>Без жаднага</i> - без ніякага.</p>
<p><i>Смакі, або смокі</i> - цмокі, драконы.</p>
<p><i>Буч</i> - прылада для лоўлі рыбы.</p>
<p><i>Памаркі</i> - мары, надзеі, спадзяванні.</p>
<p> </p>
<p><b>Да верша <a href="#chapter17">«Гдзе чорт не можа, там бабу пашле»</a></b></p>
<p>Твор напісаны паводле казкі «Пра д'ябла і бабу» з фальклорнага зборніка А.Глінскага «Bajarz».</p>
<p><i>Скутку ніц</i> (польск.) - без ніякага выніку.</p>
<p><i>Внэт</i> (польск.) - хутка, мігам.</p>
<p><i>Ляк</i> - сполах.</p>
<p><i>Ціжэмкі</i> - абутак з тканіны; палатняныя, парусінавыя або шаўковыя тапці.</p>
<p><i>Не струла</i> (польск. <i>struć</i>) - не атруціла.</p>
<p> </p>
<p><b>Да паэмы <a href="#chapter18">«Кепска будзе!»</a></b></p>
<p>У паэме адлюстраваныя падзеі пачатку шасцідзесятых гадоў мінулага стагоддзя.</p>
<p><i>Прыварак</i> - мука лепшага гатунку, грачаная, гарохавая, бабовая, а найчасцей ячная для прыгатавання розных страў.</p>
<p><i>Пад заставу</i> - пад заклад.</p>
<p><i>Аборкі</i> - вёска пад Маладзечнам каля Палачанаў са слынным старажытным драўляным касцёлам, рэшткі якога захаваліся дагэтуль (пабудаваны ў 1443 г., перабудаваны ў 1773 г.).</p>
<p><i>Беразіна</i> - рэчка ў Аборках.</p>
<p><i>З каліндарка</i> - з календара.</p>
<p><i>Злыдні</i> - дробныя гаспадарчыя рэчы, транты.</p>
<p><i>Чварагранну</i> - чатырохкутную.</p>
<p><i>Ражанец</i> - ружанец, пацеры.</p>
<p><i>Bóg ucieczką</i> (польск.) - <i>Бог маё сховішча, мой ратунак</i>; пачатковыя словы каталіцкай малітвы.</p>
<p><i>Цёнгле</i> - заўсёды.</p>
<p><i>Сказка</i> - рэвізская сказка; спіс асоб падатковага стану, які складаўся пры рэвізіі-перапісе.</p>
<p><i>Срогі</i> - строгі, суровы.</p>
<p><i>Звеставанне</i> - веснавое свята 25 сакавіка (н. ст.).</p>
<p> </p>
<p><b>Да верша <a href="#chapter19">«У астрозе»</a></b></p>
<p><i>Бо ў законе ўсе роўны - і пан, і мужык</i> - судовая рэформа 1864 года абвясціла роўнасць усіх саслоўяў.</p>
<p><i>Святы Юр'я</i> (Георгій) - вялікапакутнік, празваны таксама грэкамі «вялікім святым»; за гарачую прыхільнасць ідэям хрысціянства быў абезгалоўлены; дзень смерці 23 красавіка - рэлігійнае свята.</p>
<p> </p>
<p><b>Да верша <a href="#chapter20">«Быў у чысцы!»</a></b></p>
<p><i>Дзень задушны</i> - дзень памяці памерлых, 1 лістапада.</p>
<p><i>Чысцец</i> - паводле каталіцызму, месца часовай кары за дробныя грахі па смерці чалавека, куды ён трапляе пасля апошняга «Божага суда» і дзе адбывае пакуты; адпакутаваўшы (з дапамогаю родных і блізкіх, якія ў гэты час моляцца за душу нябожчыка), ён трапляе на неба.</p>
<p><i>Каласір</i> - газа.</p>
<p><i>Каламар</i> - чарніліца; тут у сэнсе конаўка або іншая пасудзіна.</p>
<p> </p>
<p> </p>
<p><i>Каментары падрыхтавалі У.Содаль і Я.Янушкевіч.</i></p>
<p> </p>
<div class="endnote-block">
</div>
<!-- BOOK_END -->
<br/>
<hr/>
<br/>

Беларуская Палічка: <a href="http://knihi.com">http://knihi.com</a>       

<div id="random-block" style="float: right"></div>
<div style="clear: both;"></div>
</div>